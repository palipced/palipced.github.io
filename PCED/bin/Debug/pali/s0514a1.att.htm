<html>
  <head>
    <META http-equiv="Content-Type" content="text/html; charset=utf-8">
    <title></title><script>
function setHitsVisibility(isVisible)
{ 
  var c = getStyleClass('hit');
  if (isVisible)
  {
    c.style.backgroundColor = 'blue';
    c.style.color = 'white';
  }
  else
  {
    c.style.backgroundColor = 'white';
    c.style.color = 'black';
  }
}

function setFootnotesVisibility(isVisible)
{
  getStyleClass('note').style.display = (isVisible ? 'inline' : 'none');
}

function getStyleClass (className) {
	for (var s = 0; s < document.styleSheets.length; s++)
	{
		if(document.styleSheets[s].rules)
		{
			for (var r = 0; r < document.styleSheets[s].rules.length; r++)
			{
				if (document.styleSheets[s].rules[r].selectorText == '.' + className)
				{
					return document.styleSheets[s].rules[r];
				}
			}
		}
		else if(document.styleSheets[s].cssRules)
		{
			for (var r = 0; r < document.styleSheets[s].cssRules.length; r++)
			{
				if (document.styleSheets[s].cssRules[r].selectorText == '.' + className)
					return document.styleSheets[s].cssRules[r];
			}
		}
	}
	
	return null;
}
</script><style>
body { 
  font-family: "Times Ext Roman", "Indic Times", "Doulos SIL", Tahoma, "Arial Unicode MS", Gentium;
  background: white;
}

span {}
.note {color: blue}
.bld {font-weight: bold; }
.paranum {font-weight: bold; }
.hit {background-color: blue; color: white; }
.context {background-color: green; color: white; }

p {
  border-top: 0in; border-bottom: 0in;
  padding-top: 0in; padding-bottom: 0in;
  margin-top: 0in; margin-bottom: 0.5cm;
}

.indent { font-size: 12pt; text-indent: 2em; margin-left: 3em;}

.bodytext { font-size: 12pt; text-indent: 2em;}

.hangnum { font-size: 12pt; text-indent: 2em;}

/* Namo tassa, and nitthita -- no unique structural distinction */
.centered { font-size: 12pt; text-align:center;}

.unindented { font-size: 12pt;}

.book { font-size: 21pt; text-align:center; font-weight: bold;}

.chapter { font-size: 18pt; text-align:center; font-weight: bold;}

.nikaya { font-size: 24pt; text-align:center; font-weight: bold;}

.title { font-size: 12pt; text-align:center; font-weight: bold;}

.subhead { font-size: 12pt; text-align:center; font-weight: bold;}

.subsubhead { font-size: 12pt; text-align:center; font-weight: bold;}

/* Gatha line 1 */
.gatha1 { font-size: 12pt; margin-bottom: 0em; margin-left: 4em;}

/* Gatha line 2 */
.gatha2 { font-size: 12pt; margin-bottom: 0em; margin-left: 4em;}

/* Gatha line 3 */
.gatha3 { font-size: 12pt; margin-bottom: 0em; margin-left: 4em;}

/* Gatha last line */
.gathalast { font-size: 12pt; margin-bottom: 0.5cm; margin-left: 4em;}
</style>
  </head>
  <body>





<p class="centered"> Namo tassa bhagavato arahato sammāsambuddhassa</p>

<a class="khanti" id="kn14b_17"></a>

<p class="chapter">17. Cattālīsanipāto</p>



<p class="hangnum"> </p>



<p class="bodytext"> [521] 1. Tesakuṇajātakavaṇṇanā</p>



<p class="bodytext"><span class="bld">Vessantaraṃ</span> <a name="V5.0104"></a><a name="P5.0109"></a><a name="M5.0114"></a> <span class="bld">taṃ pucchāmī</span>ti idaṃ satthā jetavane viharanto kosalarañño ovādavasena kathesi. Tañhi rājānaṃ dhammassavanatthāya āgataṃ satthā āmantetvā ‘‘mahārāja, raññā nāma dhammena rajjaṃ kāretabbaṃ, yasmiñhi samaye rājāno adhammikā honti, rājayuttāpi tasmiṃ samaye adhammikā hontī’’ti catukkanipāte (a. ni. 4.70) āgatasuttanayena ovaditvā agatigamane agatiagamane ca ādīnavañca ānisaṃsañca kathetvā ‘‘supinakūpamā kāmā’’tiādinā nayena kāmesu ādīnavaṃ vitthāretvā, ‘‘mahārāja, imesañhi sattānaṃ –</p>



<p class="gatha1">‘Maccunā saṅgaro natthi, lañjaggāho na vijjati;</p>



<p class="gathalast">Yuddhaṃ natthi jayo natthi, sabbe maccuparāyaṇā’.</p>



<p class="bodytext">Tesaṃ paralokaṃ gacchantānaṃ ṭhapetvā attanā kataṃ kalyāṇakammaṃ aññā patiṭṭhā nāma natthi. Evaṃ ittarapaccupaṭṭhānaṃ avassaṃ pahātabbaṃ, na yasaṃ nissāya pamādaṃ kātuṃ vaṭṭati, appamatteneva hutvā dhammena rajjaṃ kāretuṃ vaṭṭati. Porāṇakarājāno anuppannepi buddhe paṇḍitānaṃ ovāde ṭhatvā dhammena rajjaṃ kāretvā devanagaraṃ pūrayamānā gamiṃsū’’ti vatvā tena yācito atītaṃ āhari.</p>



<p class="bodytext">Atīte bārāṇasiyaṃ brahmadatto rajjaṃ kārento aputtako ahosi, patthentopi puttaṃ vā dhītaraṃ vā na labhi. So ekadivasaṃ mahantena parivārena uyyānaṃ gantvā divasabhāgaṃ uyyāne kīḷitvā maṅgalasālarukkhamūle <a name="P5.0110"></a> sayanaṃ attharāpetvā thokaṃ niddāyitvā pabuddho sālarukkhaṃ oloketvā tattha sakuṇakulāvakaṃ passi, saha dassanenevassa sineho uppajji. So ekaṃ purisaṃ pakkosāpetvā ‘‘imaṃ rukkhaṃ abhiruhitvā etasmiṃ kulāvake kassaci atthitaṃ vā natthitaṃ vā jānāhī’’ti āha. So ‘‘sādhu, devā’’ti vatvā abhiruhitvā tattha <a name="M5.0115"></a> tīṇi aṇḍakāni <a name="V5.0105"></a> disvā rañño ārocesi. Rājā ‘‘tena hi etesaṃ upari nāsavātaṃ mā vissajjesī’’ti vatvā ‘‘caṅkoṭake kappāsapicuṃ attharitvā tattheva tāni aṇḍakāni ṭhapetvā saṇikaṃ otarāhī’’ti otārāpetvā caṅkoṭakaṃ hatthena gahetvā ‘‘katarasakuṇaṇḍakāni nāmetānī’’ti amacce pucchi. Te ‘‘mayaṃ na jānāma, nesādā jānissantī’’ti vadiṃsu. Rājā nesāde pakkosāpetvā pucchi. Nesādā, ‘‘mahārāja, tesu ekaṃ ulūkaaṇḍaṃ, ekaṃ sālikāaṇḍaṃ, ekaṃ suvakaaṇḍa’’nti kathayiṃsu. Kiṃ pana ekasmiṃ kulāvake tiṇṇaṃ sakuṇikānaṃ aṇḍāni hontīti. Āma, deva, paripanthe asati sunikkhittāni na nassantīti. Rājā tussitvā ‘‘ime mama puttā bhavissantī’’ti tāni tīṇi aṇḍāni tayo amacce paṭicchāpetvā ‘‘ime mayhaṃ puttā bhavissanti, tumhe sādhukaṃ paṭijaggitvā aṇḍakosato nikkhantakāle mamāroceyyāthā’’ti āha. Te tāni sādhukaṃ rakkhiṃsu.</p>



<p class="bodytext">Tesu paṭhamaṃ ulūkaaṇḍaṃ bhijji. Amacco ekaṃ nesādaṃ pakkosāpetvā ‘‘tvaṃ itthibhāvaṃ vā purisabhāvaṃ vā jānāhī’’ti vatvā tena taṃ vīmaṃsitvā ‘‘puriso’’ti vutte rājānaṃ upasaṅkamitvā ‘‘putto te, deva, jāto’’ti āha. Rājā tuṭṭho tassa bahuṃ dhanaṃ datvā ‘‘puttakaṃ me sādhukaṃ paṭijagga, ‘vessantaro’ti cassa nāmaṃ karohī’’ti vatvā uyyojesi. So tathā akāsi. Tato katipāhaccayena sālikāaṇḍaṃ bhijji. Sopi amacco taṃ nesādena vīmaṃsāpetvā ‘‘itthī’’ti sutvā rañño santikaṃ gantvā ‘‘dhītā te, deva, jātā’’ti āha. Rājā tuṭṭho tassapi bahuṃ dhanaṃ datvā ‘‘dhītaraṃ <a name="P5.0111"></a> me sādhukaṃ paṭijagga, ‘kuṇḍalinī’ti cassā nāmaṃ karohī’’ti vatvā uyyojesi. Sopi tathā akāsi. Puna katipāhaccayena suvakaaṇḍaṃ bhijji. Sopi amacco nesādena taṃ vīmaṃsitvā ‘‘puriso’’ti vutte rañño santikaṃ gantvā ‘‘putto te, deva, jāto’’ti āha. Rājā tuṭṭho tassapi bahuṃ dhanaṃ datvā ‘‘puttassa me mahantena parivārena maṅgalaṃ katvā ‘jambuko’tissa nāmaṃ karohī’’ti vatvā uyyojesi. Sopi tathā akāsi. Te tayopi sakuṇā tiṇṇaṃ amaccānaṃ gehesu rājakumāraparihāreneva vaḍḍhanti. Rājā ‘‘mama putto, mama dhītā’’ti voharati. Athassa amaccā aññamaññaṃ avahasanti ‘‘passatha, bho, rañño <a name="M5.0116"></a> kiriyaṃ, tiracchānagatepi ‘putto me, dhītā me’ti vadanto vicaratī’’ti.</p>



<p class="bodytext">Taṃ sutvā rājā cintesi – ‘‘ime amaccā etesaṃ mama puttānaṃ paññāsampadaṃ na jānanti, pākaṭaṃ nesaṃ karissāmī’’ti. Athekaṃ amaccaṃ vessantarassa santikaṃ pesesi – ‘‘tumhākaṃ pitā pañhaṃ pucchitukāmo, kadā kira āgantvā pucchatū’’ti. So amacco gantvā vessantaraṃ <a name="V5.0106"></a> vanditvā taṃ sāsanaṃ ārocesi. Taṃ sutvā vessantaro attano paṭijaggakaṃ amaccaṃ pakkositvā ‘‘mayhaṃ kira pitā maṃ pañhaṃ pucchitukāmo, tassa idhāgatassa sakkāraṃ kātuṃ vaṭṭati, kadā āgacchatū’’ti pucchi. Amacco ‘‘ito sattame divase tava pitā āgacchatū’’ti āha. Taṃ sutvā vessantaro ‘‘pitā me ito sattame divase āgacchatū’’ti vatvā uyyojesi. So āgantvā rañño ācikkhi. Rājā sattame divase nagare bheriṃ carāpetvā puttassa nivesanaṃ agamāsi. Vessantaro rañño mahantaṃ sakkāraṃ kāresi, antamaso dāsakammakārānampi sakkāraṃ kāresi. Rājā vessantarasakuṇassa gehe bhuñjitvā mahantaṃ yasaṃ anubhavitvā sakaṃ nivesanaṃ āgantvā rājaṅgaṇe mahantaṃ maṇḍapaṃ kārāpetvā nagare bheriṃ carāpetvā alaṅkatamaṇḍapamajjhe mahājanaparivāro nisīditvā ‘‘vessantaraṃ <a name="P5.0112"></a> ānetū’’ti amaccassa santikaṃ pesesi. Amacco vessantaraṃ suvaṇṇapīṭhe nisīdāpetvā ānesi. Vessantarasakuṇo pitu aṅke nisīditvā pitarā saha kīḷitvā gantvā tattheva suvaṇṇapīṭhe nisīdi. Atha naṃ rājā mahājanamajjhe rājadhammaṃ pucchanto paṭhamaṃ gāthamāha –</p>



<p class="hangnum"><span class="newparamark" id="kn14b_17_para1"></span><a name="para1"></a><span class="paranum">1</span>.</p>



<p class="gatha1"> ‘‘Vessantaraṃ taṃ pucchāmi, sakuṇa bhaddamatthu te;</p>



<p class="gathalast">Rajjaṃ kāretukāmena, kiṃ su kiccaṃ kataṃ vara’’nti.</p>



<p class="bodytext">Tattha <span class="bld">sakuṇā</span>ti taṃ ālapati. <span class="bld">Kiṃ sū</span>ti kataraṃ kiccaṃ kataṃ varaṃ uttamaṃ hoti, kathehi me, tāta, sakalaṃ rājadhammanti evaṃ kira taṃ so pucchi.</p>



<p class="bodytext">Taṃ sutvā vessantaro pañhaṃ akathetvāva rājānaṃ tāva pamādena codento dutiyaṃ gāthamāha –</p>



<p class="hangnum"><span class="newparamark" id="kn14b_17_para2"></span><a name="para2"></a><span class="paranum">2</span>.</p>



<p class="gatha1"> ‘‘Cirassaṃ vata maṃ tāto, kaṃso bārāṇasiggaho;</p>



<p class="gathalast">Pamatto appamattaṃ maṃ, pitā puttaṃ acodayī’’ti.</p>



<p class="bodytext">Tattha <a name="M5.0117"></a> <span class="bld">tāto</span>ti pitā. <span class="bld">Kaṃso</span>ti idaṃ tassa nāmaṃ. <span class="bld">Bārāṇasiggaho</span>ti catūhi saṅgahavatthūhi bārāṇasiṃ saṅgahetvā vattanto. <span class="bld">Pamatto</span>ti evarūpānaṃ paṇḍitānaṃ santike vasanto pañhassa apucchanena pamatto. <span class="bld">Appamattaṃ ma</span>nti sīlādiguṇayogena maṃ appamattaṃ. <span class="bld">Pitā</span>ti posakapitā. <span class="bld">Acodayī</span>ti amaccehi ‘‘tiracchānagate putte katvā voharatī’’ti avahasiyamāno pamādaṃ āpajjitvā cirassaṃ ajja codesi, pañhaṃ pucchīti vadati.</p>



<p class="bodytext">Evaṃ <a name="V5.0107"></a> so imāya gāthāya codetvā ‘‘mahārāja, raññā nāma tīsu dhammesu ṭhatvā dhammena rajjaṃ kāretabba’’nti vatvā rājadhammaṃ kathento imā gāthāyo āha –</p>



<p class="hangnum"><span class="newparamark" id="kn14b_17_para3"></span><a name="para3"></a><span class="paranum">3</span>.</p>



<p class="gatha1"> ‘‘Paṭhameneva vitathaṃ, kodhaṃ hāsaṃ nivāraye;</p>



<p class="gathalast">Tato kiccāni kāreyya, taṃ vataṃ āhu khattiya.</p>



<p class="hangnum"><span class="newparamark" id="kn14b_17_para4"></span><a name="para4"></a><span class="paranum">4</span>.</p>



<p class="gatha1"> ‘‘Yaṃ tvaṃ tāta tapokammaṃ, pubbe katamasaṃsayaṃ;</p>



<p class="gathalast">Ratto duṭṭho ca yaṃ kayirā, na taṃ kayirā tato puna.</p>



<p class="hangnum"><span class="newparamark" id="kn14b_17_para5"></span><a name="para5"></a><span class="paranum">5</span>.</p>



<p class="gatha1"> ‘‘Khattiyassa pamattassa, raṭṭhasmiṃ raṭṭhavaḍḍhana;</p>



<p class="gathalast">Sabbe bhogā vinassanti, rañño taṃ vuccate aghaṃ.</p>



<p class="hangnum"><span class="newparamark" id="kn14b_17_para6"></span><a name="para6"></a><span class="paranum">6</span>.</p>



<p class="gatha1"> ‘‘Sirī tāta alakkhī ca, pucchitā etadabravuṃ;</p>



<p class="gathalast">Uṭṭhānavīriye pose, ramāhaṃ anusūyake.</p>



<p class="hangnum"><span class="newparamark" id="kn14b_17_para7"></span><a name="para7"></a><span class="paranum">7</span>.</p>



<p class="gatha1"> ‘‘Usūyake <a name="P5.0113"></a> duhadaye, purise kammadussake;</p>



<p class="gathalast">Kāḷakaṇṇī mahārāja, ramati cakkabhañjanī.</p>



<p class="hangnum"><span class="newparamark" id="kn14b_17_para8"></span><a name="para8"></a><span class="paranum">8</span>.</p>



<p class="gatha1"> ‘‘So tvaṃ sabbe suhadayo, sabbesaṃ rakkhito bhava;</p>



<p class="gathalast">Alakkhiṃ nuda mahārāja, lakkhyā bhava nivesanaṃ.</p>



<p class="hangnum"><span class="newparamark" id="kn14b_17_para9"></span><a name="para9"></a><span class="paranum">9</span>.</p>



<p class="gatha1"> ‘‘Sa lakkhīdhitisampanno, puriso hi mahaggato;</p>



<p class="gathalast">Amittānaṃ kāsipati, mūlaṃ aggañca chindati.</p>



<p class="hangnum"><span class="newparamark" id="kn14b_17_para10"></span><a name="para10"></a><span class="paranum">10</span>.</p>



<p class="gatha1"> ‘‘Sakkopi hi bhūtapati, uṭṭhāne nappamajjati;</p>



<p class="gathalast">Sa kalyāṇe dhitiṃ katvā, uṭṭhāne kurute mano.</p>



<p class="hangnum"><span class="newparamark" id="kn14b_17_para11"></span><a name="para11"></a><span class="paranum">11</span>.</p>



<p class="gatha1"> ‘‘Gandhabbā <a name="M5.0118"></a> pitaro devā, sājīvā honti tādino;</p>



<p class="gathalast">Uṭṭhāhato appamajjato, anutiṭṭhanti devatā.</p>



<p class="hangnum"><span class="newparamark" id="kn14b_17_para12"></span><a name="para12"></a><span class="paranum">12</span>.</p>



<p class="gatha1"> ‘‘So <a name="V5.0108"></a> appamatto akkuddho, tāta kiccāni kāraya;</p>



<p class="gathalast">Vāyamassu ca kiccesu, nālaso vindate sukhaṃ.</p>



<p class="hangnum"><span class="newparamark" id="kn14b_17_para13"></span><a name="para13"></a><span class="paranum">13</span>.</p>



<p class="gatha1"> ‘‘Tattheva te vattapadā, esāva anusāsanī;</p>



<p class="gathalast">Alaṃ mitte sukhāpetuṃ, amittānaṃ dukhāya cā’’ti.</p>



<p class="bodytext">Tattha <span class="bld">paṭhameneva vitatha</span>nti, tāta, rājā nāma āditova musāvādaṃ nivāraye. Musāvādino hi rañño raṭṭhaṃ nirojaṃ hoti, pathaviyā ojā kammakaraṇaṭṭhānato sattaratanamattaṃ heṭṭhā bhassati, tato āhāre vā telamadhuphāṇitādīsu vā osadhesu ojā na hoti. Nirojāhārabhojanā manussā bahvābādhā honti, raṭṭhe thalajalapathesu āyo nuppajjati, tasmiṃ anuppajjante rājāno duggatā honti. Te sevake saṅgaṇhituṃ na sakkonti, asaṅgahitā sevakā rājānaṃ garucittena na olokenti. Evaṃ, tāta, musāvādo nāmesa nirojo, na so jīvitahetupi kātabbo, saccaṃ pana sādutaraṃ rasānanti tadeva paṭiggahetabbaṃ. Apica musāvādo nāma guṇaparidhaṃsako vipattipariyosāno, dutiyacittavāre avīciparāyaṇaṃ karoti. Imasmiṃ panatthe ‘‘dhammo have hato hantī’’ti <span class="bld">cetiyajātakaṃ</span> (jā. 1.8.45 ādayo) kathetabbaṃ.</p>



<p class="bodytext"><span class="bld">Kodha</span>nti, tāta, rājā nāma paṭhamameva kujjhanalakkhaṇaṃ kodhampi nivāreyya. Tāta, aññesañhi kodho khippaṃ matthakaṃ na pāpuṇāti, rājūnaṃ pāpuṇāti. Rājāno nāma vācāvudhā kujjhitvā olokitamattenāpi paraṃ vināsenti, tasmā raññā aññehi manussehi atirekataraṃ nikkodhena bhavitabbaṃ, khantimettānuddayāsampannena attano piyaputtaṃ viya lokaṃ volokentena bhavitabbaṃ. Tāta, atikodhano nāma rājā uppannaṃ yasaṃ rakkhituṃ na sakkoti. Imassa panatthassa dīpanatthaṃ <span class="bld">khantivādijātaka-</span> (jā. 1.4.49 ādayo) <span class="bld">cūḷadhammapālajātakāni</span> (jā. 1.5.44 ādayo) kathetabbāni. Cūḷadhammapālajātakasmiñhi mahāpatāpano nāma rājā puttaṃ ghātetvā <a name="P5.0114"></a> puttasokena hadayena phalitena matāya deviyā sayampi deviṃ anusocanto <a name="M5.0119"></a> hadayena phaliteneva mari. Atha te tayopi ekaāḷāhaneva jhāpesuṃ. Tasmā raññā paṭhamameva musāvādaṃ vajjetvā dutiyaṃ kodho vajjetabbo.</p>



<p class="bodytext"><span class="bld">Hāsa</span>nti hassaṃ, ayameva vā pāṭho. Tesu tesu kiccesu uppilāvitacittatāya keḷisīlataṃ parihāsaṃ nivāreyya. Tāta, raññā nāma keḷisīlena na bhavitabbaṃ, aparapattiyena hutvā sabbāni kiccāni attapaccakkheneva kātabbāni. Uppilāvitacitto hi rājā atuletvā <a name="V5.0109"></a> kammāni karonto laddhaṃ yasaṃ vināseti. Imasmiṃ panatthe <span class="bld">sarabhaṅgajātake</span> (jā. 2.17.50 ādayo) purohitassa vacanaṃ gahetvā daṇḍakirañño kisavacche aparajjhitvā saha raṭṭhena ucchijjitvā kukkuḷaniraye nibbattabhāvo ca <span class="bld">mātaṅgajātake</span> (jā. 1.15.1 ādayo) majjharañño brāhmaṇānaṃ kathaṃ gahetvā mātaṅgatāpase aparajjhitvā saha raṭṭhena ucchijjitvā niraye nibbattabhāvo ca <span class="bld">ghaṭapaṇḍitajātake</span> (jā. 1.10.165 ādayo) dasabhātikarājadārakānaṃ mohamūḷhānaṃ vacanaṃ gahetvā kaṇhadīpāyane aparajjhitvā vāsudevakulassa nāsitabhāvo ca kathetabbo.</p>



<p class="bodytext"><span class="bld">Tato kiccāni kāreyyā</span>ti evaṃ, tāta, paṭhamaṃ musāvādaṃ dutiyaṃ kodhaṃ tatiyaṃ adhammahāsaṃ vajjetvā tato pacchā rājā raṭṭhavāsīnaṃ kattabbakiccāni kāreyya. <span class="bld">Taṃ vataṃ āhu khattiyā</span>ti, khattiyamahārāja, yaṃ mayā vuttaṃ, etaṃ rañño vatasamādānanti porāṇakapaṇḍitā kathayiṃsu.</p>



<p class="bodytext"><span class="bld">Na taṃ kayirā</span>ti yaṃ tayā rāgādivasena pacchā tāpakaraṃ kammaṃ kataṃ hoti, tato pubbe katato puna tādisaṃ kammaṃ na kayirā, mā kareyyāsi, tātāti. <span class="bld">Vuccate</span>ti taṃ rañño aghanti vuccati, evaṃ porāṇakapaṇḍitā kathayiṃsu. <span class="bld">Sirī</span>ti idaṃ vessantarasakuṇo pubbe bārāṇasiyaṃ pavattitakāraṇaṃ āharitvā dassento āha. Tattha <span class="bld">abravu</span>nti suciparivāraseṭṭhinā pucchitā kathayiṃsu. <span class="bld">Uṭṭhānavīriye</span>ti yo poso uṭṭhāne vīriye ca patiṭṭhito, na ca paresaṃ sampattiṃ disvā usūyati, tasmiṃ ahaṃ abhiramāmīti āha. Evaṃ tāva tāta sirī kathesi. <span class="bld">Usūyake</span>ti alakkhī pana, tāta, pucchitā ahaṃ parasampattiusūyake <span class="bld">duhadaye</span> ducitte kalyāṇakammadūsake yo kalyāṇakammaṃ dussanto <a name="M5.0120"></a> appiyāyanto aṭṭīyanto na karoti, tasmiṃ abhiramāmīti āha. Evaṃ sā kāḷakaṇṇī, mahārāja, ramati patirūpadesavāsādino kusalacakkassa bhañjanī.</p>



<p class="bodytext"><span class="bld">Suhadayo</span>ti sundaracitto hitacittako. <span class="bld">Nudā</span>ti nīhara. <span class="bld">Nivesana</span>nti lakkhiyā pana nivesanaṃ bhava patiṭṭhā hohi. <span class="bld">Sa lakkhīdhitisampanno</span>ti, mahārāja, kāsipati so puriso paññāya ceva vīriyena ca sampanno. <span class="bld">Mahaggato</span>ti mahajjhāsayo corānaṃ paccayabhūte gaṇhanto amittānaṃ mūlaṃ core gaṇhanto amittānaṃ aggaṃ chindatīti vadati. <span class="bld">Sakko</span>ti <a name="P5.0115"></a> indo. <span class="bld">Bhūtapatī</span>ti rājānaṃ ālapati. <span class="bld">Uṭṭhāne</span>ti uṭṭhānavīriye. <span class="bld">Nappamajjatī</span>ti na pamajjati, sabbakiccāni karoti. <span class="bld">Sa kalyāṇe</span>ti so devarājā uṭṭhānavīriye manaṃ karonto pāpakammaṃ akatvā <a name="V5.0110"></a> kalyāṇe puññakammasmiññeva dhitiṃ katvā appamatto uṭṭhāne manaṃ karoti, tassa pana kalyāṇakamme vīriyakaraṇabhāvadassanatthaṃ sarabhaṅgajātake dvīsu devalokesu devatāhi saddhiṃ kapiṭṭhārāmaṃ āgantvā pañhaṃ pucchitvā dhammassa sutabhāvo, mahākaṇhajātake (jā. 1.12.61 ādayo) attano ānubhāvena janaṃ tāsetvā osakkantassa sāsanassa pavattitabhāvo cāti evamādīni vatthūni kathetabbāni.</p>



<p class="bodytext"><span class="bld">Gandhabbā</span>ti cātumahārājikānaṃ heṭṭhā catuyonikā devā, catuyonikattāyeva kira te gandhabbā nāma jātā. <span class="bld">Pitaro</span>ti brahmāno. <span class="bld">Devā</span>ti upapattidevavasena cha kāmāvacaradevā. <span class="bld">Tādino</span>ti tathāvidhassa kusalābhiratassa rañño. <span class="bld">Sājīvā hontī</span>ti samānajīvikā upajīvitabbā. Tādisā hi rājāno dānādīni puññāni karontā devatānaṃ pattiṃ denti, tā taṃ pattiṃ anumoditvā sampaṭicchitvā dibbayasena vaḍḍhanti. <span class="bld">Anutiṭṭhantī</span>ti tādisassa rañño vīriyaṃ karontassa appamādaṃ āpajjantassa devatā anutiṭṭhanti anugacchanti, dhammikaṃ rakkhaṃ saṃvidahantīti attho.</p>



<p class="bodytext"><span class="bld">So</span>ti so tvaṃ. <span class="bld">Vāyamassū</span>ti tāni raṭṭhakiccāni karonto tulanavasena tīraṇavasena paccakkhakammavasena tesu tesu kiccesu vīriyaṃ karassu. <span class="bld">Tattheva te vattapadā</span>ti, tāta, yaṃ maṃ tvaṃ kiṃsu kiccaṃ kataṃ varanti <a name="M5.0121"></a> pucchi, tattha tava pañheyeva ete mayā ‘‘paṭhameneva vitatha’’ntiādayo vuttā, ete vattapadā vattakoṭṭhāsā, evaṃ tattha vattassu. <span class="bld">Esā</span>ti yā te mayā kathitā, esāva tava anusāsanī. <span class="bld">Ala</span>nti evaṃ vattamāno hi rājā attano mitte sukhāpetuṃ, amittānañca dukkhāya alaṃ pariyatto samatthoti.</p>



<p class="bodytext">Evaṃ vessantarasakuṇena ekāya gāthāya rañño pamādaṃ codetvā ekādasahi gāthāhi dhamme kathite ‘‘buddhalīḷāya pañho kathito’’ti mahājano acchariyabbhutacittajāto sādhukārasatāni pavattesi. Rājā somanassappatto amacce āmantetvā pucchi – ‘‘bhonto! Amaccā mama puttena vessantarena evaṃ kathentena kena kattabbaṃ kiccaṃ kata’’nti. Mahāsenaguttena, devāti. ‘‘Tena hissa mahāsenaguttaṭṭhānaṃ dammī’’ti vessantaraṃ ṭhānantare ṭhapesi. So tato paṭṭhāya mahāsenaguttaṭṭhāne ṭhito pitu kammaṃ akāsīti.</p>



<p class="centered">Vessantarapañho niṭṭhito.</p>



<p class="bodytext">Puna <a name="V5.0111"></a><a name="P5.0116"></a> rājā katipāhaccayena purimanayeneva kuṇḍaliniyā santikaṃ dūtaṃ pesetvā sattame divase tattha gantvā paccāgantvā tattheva maṇḍapamajjhe nisīditvā kuṇḍaliniṃ āharāpetvā suvaṇṇapīṭhe nisinnaṃ rājadhammaṃ pucchanto gāthamāha –</p>



<p class="hangnum"><span class="newparamark" id="kn14b_17_para14"></span><a name="para14"></a><span class="paranum">14</span>.</p>



<p class="gatha1"> ‘‘Sakkhisi tvaṃ kuṇḍalini, maññasi khattabandhuni;</p>



<p class="gathalast">Rajjaṃ kāretukāmena, kiṃ su kiccaṃ kataṃ vara’’nti.</p>



<p class="bodytext">Tattha <span class="bld">sakkhisī</span>ti mayā puṭṭhapañhaṃ kathetuṃ sakkhissasīti pucchati. <span class="bld">Kuṇḍalinī</span>ti tassā saliṅgato āgatanāmenālapati. Tassā kira dvīsu kaṇṇapiṭṭhesu kuṇḍalasaṇṭhānā dve lekhā ahesuṃ, tenassā ‘‘kuṇḍalinī’’ti nāmaṃ kāresi. <span class="bld">Maññasī</span>ti jānissasi mayā puṭṭhapañhassa atthanti. <span class="bld">Khattabandhunī</span>ti khattassa mahāsenaguttassa bhaginibhāvena naṃ evaṃ ālapati. Kasmā panesa vessantarasakuṇaṃ evaṃ apucchitvā imameva pucchatīti? Itthibhāvena. Itthiyo hi parittapaññā, tasmā ‘‘sace sakkoti, pucchissāmi, no ce, na pucchissāmī’’ti vīmaṃsanavasena evaṃ pucchitvā taññeva pañhaṃ pucchi.</p>



<p class="bodytext">Sā <a name="M5.0122"></a> evaṃ raññā rājadhamme pucchite, ‘‘tāta, tvaṃ maṃ ‘itthikā nāma kiṃ kathessatī’ti vīmaṃsasi maññe, sakalaṃ te rājadhammaṃ dvīsuyeva padesu pakkhipitvā kathessāmī’’ti vatvā āha –</p>



<p class="hangnum"><span class="newparamark" id="kn14b_17_para15"></span><a name="para15"></a><span class="paranum">15</span>.</p>



<p class="gatha1"> ‘‘Dveva tāta padakāni, yattha sabbaṃ patiṭṭhitaṃ;</p>



<p class="gathalast">Aladdhassa ca yo lābho, laddhassa cānurakkhaṇā.</p>



<p class="hangnum"><span class="newparamark" id="kn14b_17_para16"></span><a name="para16"></a><span class="paranum">16</span>.</p>



<p class="gatha1"> ‘‘Amacce tāta jānāhi, dhīre atthassa kovide;</p>



<p class="gathalast">Anakkhākitave tāta, asoṇḍe avināsake.</p>



<p class="hangnum"><span class="newparamark" id="kn14b_17_para17"></span><a name="para17"></a><span class="paranum">17</span>.</p>



<p class="gatha1"> ‘‘Yo ca taṃ tāta rakkheyya, dhanaṃ yañceva te siyā;</p>



<p class="gathalast">Sūtova rathaṃ saṅgaṇhe, so te kiccāni kāraye.</p>



<p class="hangnum"><span class="newparamark" id="kn14b_17_para18"></span><a name="para18"></a><span class="paranum">18</span>.</p>



<p class="gatha1"> ‘‘Susaṅgahitantajano, sayaṃ vittaṃ avekkhiya;</p>



<p class="gathalast">Nidhiñca iṇadānañca, na kare parapattiyā.</p>



<p class="hangnum"><span class="newparamark" id="kn14b_17_para19"></span><a name="para19"></a><span class="paranum">19</span>.</p>



<p class="gatha1"> ‘‘Sayaṃ <a name="V5.0112"></a> āyaṃ vayaṃ jaññā, sayaṃ jaññā katākataṃ;</p>



<p class="gathalast">Niggaṇhe niggahārahaṃ, paggaṇhe paggahārahaṃ.</p>



<p class="hangnum"><span class="newparamark" id="kn14b_17_para20"></span><a name="para20"></a><span class="paranum">20</span>.</p>



<p class="gatha1"> ‘‘Sayaṃ <a name="P5.0117"></a> jānapadaṃ atthaṃ, anusāsa rathesabha;</p>



<p class="gathalast">Mā te adhammikā yuttā, dhanaṃ raṭṭhañca nāsayuṃ.</p>



<p class="hangnum"><span class="newparamark" id="kn14b_17_para21"></span><a name="para21"></a><span class="paranum">21</span>.</p>



<p class="gatha1"> ‘‘Mā ca vegena kiccāni, karosi kārayesi vā;</p>



<p class="gathalast">Vegasā hi kataṃ kammaṃ, mando pacchānutappati.</p>



<p class="hangnum"><span class="newparamark" id="kn14b_17_para22"></span><a name="para22"></a><span class="paranum">22</span>.</p>



<p class="gatha1"> ‘‘Mā te adhisare muñca, subāḷhamadhikopitaṃ;</p>



<p class="gathalast">Kodhasā hi bahū phītā, kulā akulataṃ gatā.</p>



<p class="hangnum"><span class="newparamark" id="kn14b_17_para23"></span><a name="para23"></a><span class="paranum">23</span>.</p>



<p class="gatha1"> ‘‘‘Mā tāta issaromhī’ti, anatthāya patārayi;</p>



<p class="gathalast">Itthīnaṃ purisānañca, mā te āsi dukhudrayo.</p>



<p class="hangnum"><span class="newparamark" id="kn14b_17_para24"></span><a name="para24"></a><span class="paranum">24</span>.</p>



<p class="gatha1"> ‘‘Apetalomahaṃsassa, rañño kāmānusārino;</p>



<p class="gathalast">Sabbe bhogā vinassanti, rañño taṃ vuccate aghaṃ.</p>



<p class="hangnum"><span class="newparamark" id="kn14b_17_para25"></span><a name="para25"></a><span class="paranum">25</span>.</p>



<p class="gatha1"> ‘‘Tattheva te vattapadā, esāva anusāsanī;</p>



<p class="gatha2">Dakkhassudāni puññakaro, asoṇḍo avināsako;</p>



<p class="gathalast">Sīlavāssu mahārāja, dussīlo vinipātiko’’ti.</p>



<p class="bodytext">Tattha <a name="M5.0123"></a> <span class="bld">padakānī</span>ti kāraṇapadāni. <span class="bld">Yatthā</span>ti yesu dvīsu padesu sabbaṃ atthajātaṃ hitasukhaṃ patiṭṭhitaṃ. <span class="bld">Aladdhassā</span>ti yo ca pubbe aladdhassa lābhassa lābho, yā ca laddhassa anurakkhaṇā. Tāta, anuppannassa hi lābhassa uppādanaṃ nāma na bhāro, uppannassa pana anurakkhaṇameva bhāro. Ekacco hi yasaṃ uppādetvāpi yase pamatto pamādaṃ uppādetvā pāṇātipātādīni karoti, mahācoro hutvā raṭṭhaṃ vilumpamāno carati. Atha naṃ rājāno gāhāpetvā mahāvināsaṃ pāpenti. Atha vā uppannarūpādīsu kāmaguṇesu pamatto ayoniso dhanaṃ nāsento sabbasāpateyye khīṇe kapaṇo hutvā cīrakavasano kapālamādāya carati. Pabbajito vā pana ganthadhurādivasena lābhasakkāraṃ nibbattetvā pamatto hīnāyāvattati. Aparo paṭhamajhānādīni <a name="V5.0113"></a> nibbattetvāpi muṭṭhassatitāya tathārūpe ārammaṇe bajjhitvā jhānā parihāyati. Evaṃ uppannassa yasassa vā jhānādilābhassa vā rakkhaṇameva dukkaraṃ. Tadatthadīpanatthaṃ pana devadattassa vatthu ca, mudulakkhaṇa- (jā. 1.1.66) lomasakassapa- (jā. 1.9.60 ādayo) haritacajātaka- (jā. 1.9.40 ādayo) saṅkappajātakādīni (jā. 1.3.1 ādayo) ca kathetabbāni. Eko pana lābhasakkāraṃ uppādetvā appamāde ṭhatvā kalyāṇakammaṃ karoti, tassa so yaso sukkapakkhe cando viya vaḍḍhati, tasmā tvaṃ, mahārāja, appamatto payogasampattiyā ṭhatvā dhammena rajjaṃ kārento tava uppannaṃ yasaṃ anurakkhāhīti.</p>



<p class="bodytext"><span class="bld">Jānāhī</span>ti bhaṇḍāgārikakammādīnaṃ karaṇatthaṃ upadhārehi. <span class="bld">Anakkhākitave</span>ti anakkhe akitave ajutakare ceva akerāṭike ca<a name="P5.0118"></a>. <span class="bld">Asoṇḍe</span>ti pūvasurāgandhamālāsoṇḍabhāvarahite. <span class="bld">Avināsake</span>ti tava santakānaṃ dhanadhaññādīnaṃ avināsake. <span class="bld">Yo</span>ti yo amacco. <span class="bld">Yañcevā</span>ti yañca te ghare dhanaṃ siyā, taṃ rakkheyya. <span class="bld">Sūtovā</span>ti rathasārathi viya. Yathā sārathi visamamagganivāraṇatthaṃ asse saṅgaṇhanto rathaṃ saṅgaṇheyya, evaṃ yo saha bhogehi taṃ rakkhituṃ sakkoti, so te amacco nāma tādisaṃ saṅgahetvā bhaṇḍāgārikādikiccāni kāraye.</p>



<p class="bodytext"><span class="bld">Susaṅgahitantajano</span>ti, tāta, yassa hi rañño attano antojano attano valañjanakaparijano ca dānādīhi asaṅgahito hoti, tassa antonivesane suvaṇṇahiraññādīni tesaṃ asaṅgahitamanussānaṃ vasena <a name="M5.0124"></a> nassanti, antojanā bahi gacchanti, tasmā tvaṃ suṭṭhusaṅgahitaantojano hutvā ‘‘ettakaṃ nāma me vitta’’nti sayaṃ attano dhanaṃ avekkhitvā ‘‘asukaṭṭhāne nāma nidhiṃ nidhema, asukassa iṇaṃ demā’’ti idaṃ ubhayampi <span class="bld">na kare parapattiyā,</span> parapattiyāpi tvaṃ mā kari, sabbaṃ attapaccakkhameva kareyyāsīti vadati.</p>



<p class="bodytext"><span class="bld">Āyaṃ vaya</span>nti tato uppajjanakaṃ āyañca tesaṃ tesaṃ dātabbaṃ vayañca sayameva jāneyyāsīti. <span class="bld">Katākata</span>nti saṅgāme vā navakamme vā aññesu vā kiccesu ‘‘iminā idaṃ nāma mayhaṃ kataṃ, iminā na kata’’nti etampi sayameva jāneyyāsi, mā parapattiyo hohi. <span class="bld">Niggaṇhe</span>ti, tāta, rājā nāma sandhicchedādikārakaṃ niggahārahaṃ ānetvā dassitaṃ upaparikkhitvā sodhetvā porāṇakarājūhi ṭhapitadaṇḍaṃ oloketvā dosānurūpaṃ niggaṇheyya. <span class="bld">Paggaṇhe</span>ti yo pana paggahāraho hoti, abhinnassa vā parabalassa bhedetā, bhinnassa vā sakabalassa ārādhako, aladdhassa vā rajjassa āharako, laddhassa vā thāvarakārako, yena vā <a name="V5.0114"></a> pana jīvitaṃ dinnaṃ hoti, evarūpaṃ paggahārahaṃ paggahetvā mahantaṃ sakkārasammānaṃ kareyya. Evaṃ hissa kiccesu aññepi uraṃ datvā kattabbaṃ karissanti.</p>



<p class="bodytext"><span class="bld">Jānapada</span>nti janapadavāsīnaṃ atthaṃ sayaṃ attapaccakkheneva anusāsa. <span class="bld">Adhammikā yuttā</span>ti adhammikā tattha tattha niyuttā āyuttakā lañjaṃ gahetvā vinicchayaṃ bhindantā tava dhanañca raṭṭhañca mā nāsayuṃ. Iminā kāraṇena appamatto hutvā sayameva anusāsa. <span class="bld">Vegenā</span>ti sahasā atuletvā atīretvā. <span class="bld">Vegasā</span>ti atuletvā atīretvā chandādivasena sahasā kataṃ kammañhi na sādhu na sundaraṃ. Kiṃkāraṇā? Tādisañhi katvā mando pacchā vippaṭisāravasena idha loke apāyadukkhaṃ anubhavanto paraloke ca anutappati. Ayaṃ panettha attho ‘‘isīnamantaraṃ katvā, bharurājāti me suta’’nti bharujātakena (jā. 1.2.125-126) dīpetabbo<a name="P5.0119"></a>.</p>



<p class="bodytext"><span class="bld">Mā te adhisare muñca, subāḷhamadhikopita</span>nti, tāta, tava hadayaṃ kusalaṃ adhisaritvā atikkamitvā pavatte paresaṃ akusalakamme suṭṭhu bāḷhaṃ adhikopitaṃ kujjhāpitaṃ hutvā mā muñca, mā patiṭṭhāyatūti attho. Idaṃ <a name="M5.0125"></a> vuttaṃ hoti – tāta, yadā te vinicchaye ṭhitassa iminā puriso vā hato sandhi vā chinnoti coraṃ dassenti, tadā te paresaṃ vacanehi suṭṭhu kopitampi hadayaṃ kodhavasena mā muñca, apariggahetvā mā daṇḍaṃ paṇehi. Kiṃkāraṇā? Acorampi hi ‘‘coro’’ti gahetvā ānenti, tasmā akujjhitvā ubhinnaṃ attapaccatthikānaṃ kathaṃ sutvā suṭṭhu sodhetvā attapaccakkhena tassa corabhāvaṃ ñatvā paveṇiyā ṭhapitadaṇḍavasena kattabbaṃ karohi. Raññā hi uppannepi kodhe hadayaṃ sītalaṃ akatvā kammaṃ na kātabbaṃ. Yadā panassa hadayaṃ nibbutaṃ hoti mudukaṃ, tadā vinicchayakammaṃ kātabbaṃ. Pharuse hi citte pakkuthite udake mukhanimittaṃ viya kāraṇaṃ na paññāyati. <span class="bld">Kodhasā hī</span>ti, tāta, kodhena hi bahūni phītāni rājakulāni akulabhāvaṃ gatāni mahāvināsameva pattānīti. Imassa panatthassa dīpanatthaṃ khantivādijātaka- (jā. 1.4.49 ādayo) nāḷikerarājavatthusahassabāhuajjunavatthuādīni kathetabbāni.</p>



<p class="bodytext"><span class="bld">Mā, tāta, issaromhīti, anatthāya patārayī</span>ti, tāta, ‘‘ahaṃ pathavissaro’’ti mā mahājanaṃ kāyaduccaritādianatthāya patārayi mā otārayi, yathā taṃ anatthaṃ samādāya vattati, mā evamakāsīti attho. <span class="bld">Mā te āsī</span>ti, tāta, tava vijite manussajātikānaṃ vā tiracchānajātikānaṃ vā itthipurisānaṃ <span class="bld">dukhudrayo</span> dukkhuppatti mā āsi. Yathā hi adhammikarājūnaṃ <a name="V5.0115"></a> vijite manussā kāyaduccaritādīni katvā niraye uppajjanti, tava raṭṭhavāsīnaṃ taṃ dukkhaṃ yathā na hoti, tathā karohīti attho.</p>



<p class="bodytext"><span class="bld">Apetalomahaṃsassā</span>ti attānuvādādibhayehi nibbhayassa. Iminā imaṃ dasseti – tāta, yo rājā kismiñci āsaṅkaṃ akatvā attano kāmameva anussarati, chandavasena yaṃ yaṃ icchati, taṃ taṃ karoti, vissaṭṭhayaṭṭhi viya andho niraṅkuso viya ca caṇḍahatthī hoti, tassa sabbe bhogā vinassanti, tassa taṃ bhogabyasanaṃ aghaṃ dukkhanti vuccati.</p>



<p class="bodytext"><span class="bld">Tattheva te vattapadā</span>ti purimanayeneva yojetabbaṃ. <span class="bld">Dakkhassudānī</span>ti, tāta, tvaṃ imaṃ anusāsaniṃ sutvā idāni dakkho analaso puññānaṃ karaṇena <a name="M5.0126"></a> <span class="bld">puññakaro</span> surādipariharaṇena. <span class="bld">Asoṇḍo</span> diṭṭhadhammikasamparāyikassa atthassa avināsanena <span class="bld">avināsako</span> bhaveyyāsīti. <span class="bld">Sīlavāssū</span>ti sīlavā ācārasampanno bhava, dasasu rājadhammesu patiṭṭhāya rajjaṃ kārehi. <span class="bld">Dussīlo vinipātiko</span>ti dussīlo hi, mahārāja, attānaṃ niraye vinipātento vinipātiko nāma hotīti.</p>



<p class="bodytext">Evaṃ <a name="P5.0120"></a> kuṇḍalinīpi ekādasahi gāthāhi dhammaṃ desesi. Rājā tuṭṭho amacce āmantetvā pucchi – ‘‘bhonto! Amaccā mama dhītāya kuṇḍaliniyā evaṃ kathayamānāya kena kattabbaṃ kiccaṃ kata’’nti. Bhaṇḍāgārikena, devāti. ‘‘Tena hissā bhaṇḍāgārikaṭṭhānaṃ dammī’’ti kuṇḍaliniṃ ṭhānantare ṭhapesi. Sā tato paṭṭhāya bhaṇḍāgārikaṭṭhāne ṭhatvā pitu kammaṃ akāsīti.</p>



<p class="centered">Kuṇḍalinipañho niṭṭhito.</p>



<p class="bodytext">Puna rājā katipāhaccayena purimanayeneva jambukapaṇḍitassa santikaṃ dūtaṃ pesetvā sattame divase tattha gantvā sampattiṃ anubhavitvā paccāgato tattheva maṇḍapamajjhe nisīdi. Amacco jambukapaṇḍitaṃ kañcanabhaddapīṭhe nisīdāpetvā pīṭhaṃ sīsenādāya āgacchi. Paṇḍito pitu aṅke nisīditvā kīḷitvā gantvā kañcanapīṭheyeva nisīdi. Atha naṃ rājā pañhaṃ pucchanto gāthamāha –</p>



<p class="hangnum"><span class="newparamark" id="kn14b_17_para26"></span><a name="para26"></a><span class="paranum">26</span>.</p>



<p class="gatha1"> ‘‘Apucchimha kosiyagottaṃ, kuṇḍaliniṃ tatheva ca;</p>



<p class="gathalast">Tvaṃ dāni vadehi jambuka, balānaṃ balamuttama’’nti.</p>



<p class="bodytext">Tassattho <a name="V5.0116"></a> – tāta, jambuka, ahaṃ tava bhātaraṃ kosiyagottaṃ vessantaraṃ bhaginiñca te kuṇḍaliniṃ rājadhammaṃ apucchiṃ, te attano balena kathesuṃ, yathā pana te pucchiṃ, tatheva idāni, putta jambuka, taṃ pucchāmi, tvaṃ me rājadhammañca balānaṃ uttamaṃ balañca kathehīti.</p>



<p class="bodytext">Evaṃ rājā mahāsattaṃ pañhaṃ pucchanto aññesaṃ pucchitaniyāmena apucchitvā visesetvā pucchi. Athassa paṇḍito ‘‘tena hi, mahārāja, ohitasoto suṇāhi, sabbaṃ te kathessāmī’’ti pasāritahatthe sahassatthavikaṃ ṭhapento viya dhammadesanaṃ ārabhi –</p>



<p class="hangnum"><span class="newparamark" id="kn14b_17_para27"></span><a name="para27"></a><span class="paranum">27</span>.</p>



<p class="gatha1"> ‘‘Balaṃ <a name="M5.0127"></a> pañcavidhaṃ loke, purisasmiṃ mahaggate;</p>



<p class="gathalast">Tattha bāhubalaṃ nāma, carimaṃ vuccate balaṃ.</p>



<p class="hangnum"><span class="newparamark" id="kn14b_17_para28"></span><a name="para28"></a><span class="paranum">28</span>.</p>



<p class="gatha1"> ‘‘Bhogabalañca dīghāvu, dutiyaṃ vuccate balaṃ;</p>



<p class="gathalast">Amaccabalañca dīghāvu, tatiyaṃ vuccate balaṃ.</p>



<p class="hangnum"><span class="newparamark" id="kn14b_17_para29"></span><a name="para29"></a><span class="paranum">29</span>.</p>



<p class="gatha1"> ‘‘Abhijaccabalañceva, taṃ catutthaṃ asaṃsayaṃ;</p>



<p class="gathalast">Yāni cetāni sabbāni, adhigaṇhāti paṇḍito.</p>



<p class="hangnum"><span class="newparamark" id="kn14b_17_para30"></span><a name="para30"></a><span class="paranum">30</span>.</p>



<p class="gatha1"> ‘‘Taṃ <a name="P5.0121"></a> balānaṃ balaṃ seṭṭhaṃ, aggaṃ paññābalaṃ balaṃ;</p>



<p class="gathalast">Paññābalenupatthaddho, atthaṃ vindati paṇḍito.</p>



<p class="hangnum"><span class="newparamark" id="kn14b_17_para31"></span><a name="para31"></a><span class="paranum">31</span>.</p>



<p class="gatha1"> ‘‘Api ce labhati mando, phītaṃ dharaṇimuttamaṃ;</p>



<p class="gathalast">Akāmassa pasayhaṃ vā, añño taṃ paṭipajjati.</p>



<p class="hangnum"><span class="newparamark" id="kn14b_17_para32"></span><a name="para32"></a><span class="paranum">32</span>.</p>



<p class="gatha1"> ‘‘Abhijātopi ce hoti, rajjaṃ laddhāna khattiyo;</p>



<p class="gathalast">Duppañño hi kāsipati, sabbenapi na jīvati.</p>



<p class="hangnum"><span class="newparamark" id="kn14b_17_para33"></span><a name="para33"></a><span class="paranum">33</span>.</p>



<p class="gatha1"> ‘‘Paññāva sutaṃ vinicchinī, paññā kittisilokavaḍḍhanī;</p>



<p class="gathalast">Paññāsahito naro idha, api dukkhe sukhāni vindati.</p>



<p class="hangnum"><span class="newparamark" id="kn14b_17_para34"></span><a name="para34"></a><span class="paranum">34</span>.</p>



<p class="gatha1"> ‘‘Paññañca <a name="V5.0117"></a> kho asussūsaṃ, na koci adhigacchati;</p>



<p class="gathalast">Bahussutaṃ anāgamma, dhammaṭṭhaṃ avinibbhujaṃ.</p>



<p class="hangnum"><span class="newparamark" id="kn14b_17_para35"></span><a name="para35"></a><span class="paranum">35</span>.</p>



<p class="gatha1"> ‘‘Yo ca dhammavibhaṅgaññū, kāluṭṭhāyī atandito;</p>



<p class="gathalast">Anuṭṭhahati kālena, kammaphalaṃ tassijjhati.</p>



<p class="hangnum"><span class="newparamark" id="kn14b_17_para36"></span><a name="para36"></a><span class="paranum">36</span>.</p>



<p class="gatha1"> ‘‘Anāyatanasīlassa, anāyatanasevino;</p>



<p class="gathalast">Na nibbindiyakārissa, sammadattho vipaccati.</p>



<p class="hangnum"><span class="newparamark" id="kn14b_17_para37"></span><a name="para37"></a><span class="paranum">37</span>.</p>



<p class="gatha1"> ‘‘Ajjhattañca payuttassa, tathāyatanasevino;</p>



<p class="gathalast">Anibbindiyakārissa, sammadattho vipaccati.</p>



<p class="hangnum"><span class="newparamark" id="kn14b_17_para38"></span><a name="para38"></a><span class="paranum">38</span>.</p>



<p class="gatha1"> ‘‘Yogappayogasaṅkhātaṃ, sambhatassānurakkhaṇaṃ;</p>



<p class="gatha2">Tāni tvaṃ tāta sevassu, mā akammāya randhayi;</p>



<p class="gathalast">Akammunā hi dummedho, naḷāgāraṃva sīdatī’’ti.</p>



<p class="bodytext">Tattha <a name="M5.0128"></a> <span class="bld">mahaggate</span>ti, mahārāja, imasmiṃ sattaloke mahajjhāsaye purise pañcavidhaṃ balaṃ hoti. <span class="bld">Bāhubala</span>nti kāyabalaṃ. <span class="bld">Carima</span>nti taṃ atimahantampi samānaṃ lāmakameva. Kiṃkāraṇā? Andhabālabhāvena. Sace hi kāyabalaṃ mahantaṃ nāma bhaveyya, vāraṇabalato laṭukikāya balaṃ khuddakaṃ bhaveyya, vāraṇabalaṃ pana andhabālabhāvena maraṇassa paccayaṃ jātaṃ, laṭukikā attano ñāṇakusalatāya vāraṇaṃ jīvitakkhayaṃ pāpesi. Imasmiṃ panatthe ‘‘na heva sabbattha balena kiccaṃ, balañhi bālassa vadhāya hotī’’ti suttaṃ (jā. 1.5.42) āharitabbaṃ.</p>



<p class="bodytext"><span class="bld">Bhogabala</span>nti upatthambhanavasena sabbaṃ hiraññasuvaṇṇādi upabhogajātaṃ bhogabalaṃ nāma, taṃ kāyabalato mahantataraṃ. <span class="bld">Amaccabala</span>nti abhejjamantassa sūrassa suhadayassa amaccamaṇḍalassa atthitā, taṃ balaṃ saṅgāmasūratāya purimehi balehi mahantataraṃ. <span class="bld">Abhijaccabala</span>nti tīṇi kulāni atikkamitvā khattiyakulavasena jātisampatti<a name="P5.0122"></a>, taṃ itarehi balehi mahantataraṃ. Jātisampannā eva hi sujjhanti, na itareti. <span class="bld">Yāni cetānī</span>ti yāni ca etāni cattāripi balāni paṇḍito paññānubhāvena adhigaṇhāti abhibhavati, taṃ sabbabalānaṃ paññābalaṃ seṭṭhanti ca agganti ca vuccati. Kiṃkāraṇā? Tena hi balena upatthaddho paṇḍito atthaṃ vindati, vuḍḍhiṃ pāpuṇāti<a name="V5.0118"></a>. Tadatthajotanatthaṃ ‘‘puṇṇaṃ nadiṃ yena ca peyyamāhū’’ti <span class="bld">puṇṇanadījātakañca</span> (jā. 1.2.127 ādayo) sirīkāḷakaṇṇipañhaṃ pañcapaṇḍitapañhañca <span class="bld">sattubhastajātaka-</span> (jā. 1.7.46 ādayo) <span class="bld">sambhavajātaka-</span> (jā. 1.16.138 ādayo) <span class="bld">sarabhaṅgajātakādīni</span> (jā. 2.17.50 ādayo) ca kathetabbāni.</p>



<p class="bodytext"><span class="bld">Mando</span>ti mandapañño bālo. <span class="bld">Phīta</span>nti, tāta, mandapañño puggalo sattaratanapuṇṇaṃ cepi uttamaṃ dharaṇiṃ labhati, tassa anicchamānasseva pasayhakāraṃ vā pana katvā añño paññāsampanno taṃ paṭipajjati. Mando hi laddhaṃ yasaṃ rakkhituṃ kulasantakaṃ vā pana paveṇiāgatampi rajjaṃ adhigantuṃ na sakkoti. Tadatthajotanatthaṃ ‘‘addhā pādañjalī sabbe, paññāya atirocatī’’ti <span class="bld">pādañjalījātakaṃ</span> (jā. 1.2.194-195) kathetabbaṃ. <span class="bld">Laddhānā</span>ti jātisampattiṃ nissāya kulasantakaṃ rajjaṃ labhitvāpi. <span class="bld">Sabbenapī</span>ti tena sakalenapi rajjena na jīvati, anupāyakusalatāya duggatova hotīti.</p>



<p class="bodytext">Evaṃ <a name="M5.0129"></a> mahāsatto ettakena ṭhānena apaṇḍitassa aguṇaṃ kathetvā idāni paññaṃ pasaṃsanto <span class="bld">‘‘paññā’’</span>tiādimāha. Tattha <span class="bld">suta</span>nti sutapariyatti. Tañhi paññāva vinicchinati. <span class="bld">Kittisilokavaḍḍhanī</span>ti kittighosassa ca lābhasakkārassa ca vaḍḍhanī. <span class="bld">Dukkhe sukhāni vindatī</span>ti dukkhe uppannepi nibbhayo hutvā upāyakusalatāya sukhaṃ paṭilabhati. Tadatthadīpanatthaṃ –</p>



<p class="gathalast">‘‘Yassete caturo dhammā, vānarinda yathā tava’’. (jā. 1.1.57);</p>



<p class="gathalast">Alametehi ambehi, jambūhi panasehi cā’’ti. (jā. 1.2.115) –</p>



<p class="unindented">Ādīni jātakāni kathetabbāni.</p>



<p class="bodytext"><span class="bld">Asussūsa</span>nti paṇḍitapuggale apayirupāsanto assuṇanto. <span class="bld">Dhammaṭṭha</span>nti sabhāvakāraṇe ṭhitaṃ bahussutaṃ anāgamma taṃ asaddahanto. <span class="bld">Avinibbhuja</span>nti atthānatthaṃ kāraṇākāraṇaṃ anogāhanto atīrento na koci paññaṃ adhigacchati, tātāti.</p>



<p class="bodytext"><span class="bld">Dhammavibhaṅgaññū</span>ti dasakusalakammapathavibhaṅgakusalo. <span class="bld">Kāluṭṭhāyī</span>ti vīriyaṃ kātuṃ yuttakāle vīriyassa kārako. <span class="bld">Anuṭṭhahatī</span>ti tasmiṃ tasmiṃ kāle taṃ taṃ kiccaṃ karoti. <span class="bld">Tassā</span>ti tassa puggalassa <a name="V5.0119"></a> kammaphalaṃ samijjhati nipphajjati. <span class="bld">Anāyatanasīlassā</span>ti anāyatanaṃ vuccati lābhayasasukhānaṃ anākaro dussīlyakammaṃ, taṃsīlassa tena dussīlyakammena samannāgatassa, anāyatanabhūtameva dussīlapuggalaṃ sevantassa, kusalassa kammassa karaṇakāle <span class="bld">nibbindiyakārissa</span> nibbinditvā ukkaṇṭhitvā karontassa evarūpassa, tāta, puggalassa kammānaṃ attho sammā <span class="bld">na vipaccati</span> na sampajjati, tīṇi kulaggāni ca cha kāmasaggāni ca na upanetīti attho. <span class="bld">Ajjhattañcā</span>ti <a name="P5.0123"></a> attano niyakajjhattaṃ aniccabhāvanādivasena payuttassa. <span class="bld">Tathāyatanasevino</span>ti tatheva sīlavante puggale sevamānassa. <span class="bld">Vipaccatī</span>ti sampajjati mahantaṃ yasaṃ deti.</p>



<p class="bodytext"><span class="bld">Yogappayogasaṅkhāta</span>nti yoge yuñjitabbayuttake kāraṇe payogakoṭṭhāsabhūtaṃ paññaṃ. <span class="bld">Sambhatassā</span>ti rāsikatassa dhanassa anurakkhaṇaṃ. <span class="bld">Tāni tva</span>nti etāni ca dve purimāni ca mayā vuttakāraṇāni sabbāni, tāta, tvaṃ sevassu, mayā vuttaṃ ovādaṃ hadaye katvā attano ghare <a name="M5.0130"></a> dhanaṃ rakkha. <span class="bld">Mā akammāya randhayī</span>ti ayuttena akāraṇena mā randhayi, taṃ dhanaṃ mā jhāpayi mā nāsayi. Kiṃkāraṇā? <span class="bld">Akammunā hī</span>ti ayuttakammakaraṇena dummedho puggalo sakaṃ dhanaṃ nāsetvā pacchā duggato. <span class="bld">Naḷāgāraṃva sīdatī</span>ti yathā naḷāgāraṃ mūlato paṭṭhāya jīramānaṃ appatiṭṭhaṃ patati, evaṃ akāraṇena dhanaṃ nāsetvā apāyesu nibbattatīti.</p>



<p class="bodytext">Evampi bodhisatto ettakena ṭhānena pañca balāni vaṇṇetvā paññābalaṃ ukkhipitvā candamaṇḍalaṃ nīharanto viya kathetvā idāni dasahi gāthāhi rañño ovādaṃ dento āha –</p>



<p class="hangnum"><span class="newparamark" id="kn14b_17_para39"></span><a name="para39"></a><span class="paranum">39</span>.</p>



<p class="gatha1"> ‘‘Dhammaṃ cara mahārāja, mātāpitūsu khattiya;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para40"></span><a name="para40"></a><span class="paranum">40</span>.</p>



<p class="gatha1"> ‘‘Dhammaṃ cara mahārāja, puttadāresu khattiya;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para41"></span><a name="para41"></a><span class="paranum">41</span>.</p>



<p class="gatha1"> ‘‘Dhammaṃ cara mahārāja, mittāmaccesu khattiya;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para42"></span><a name="para42"></a><span class="paranum">42</span>.</p>



<p class="gatha1"> ‘‘Dhammaṃ cara mahārāja, vāhanesu balesu ca;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para43"></span><a name="para43"></a><span class="paranum">43</span>.</p>



<p class="gatha1"> ‘‘Dhammaṃ <a name="V5.0120"></a> cara mahārāja, gāmesu nigamesu ca;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para44"></span><a name="para44"></a><span class="paranum">44</span>.</p>



<p class="gatha1"> ‘‘Dhammaṃ cara mahārāja, raṭṭhe janapadesu ca;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para45"></span><a name="para45"></a><span class="paranum">45</span>.</p>



<p class="gatha1"> ‘‘Dhammaṃ cara mahārāja, samaṇe brāhmaṇesu ca;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para46"></span><a name="para46"></a><span class="paranum">46</span>.</p>



<p class="gatha1"> ‘‘Dhammaṃ cara mahārāja, migapakkhīsu khattiya;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para47"></span><a name="para47"></a><span class="paranum">47</span>.</p>



<p class="gatha1"> ‘‘Dhammaṃ <a name="M5.0131"></a> cara mahārāja, dhammo ciṇṇo sukhāvaho;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_17_para48"></span><a name="para48"></a><span class="paranum">48</span>.</p>



<p class="gatha1"> ‘‘Dhammaṃ cara mahārāja, saindā devā sabrahmakā;</p>



<p class="gathalast">Suciṇṇena divaṃ pattā, mā dhammaṃ rāja pāmado’’ti.</p>



<p class="bodytext">Tattha paṭhamagāthāya tāva <span class="bld">idha dhamma</span>nti mātāpitupaṭṭhānadhammaṃ. Taṃ kālasseva vuṭṭhāya mātāpitūnaṃ mukhodakadantakaṭṭhadānamādiṃ katvā sabbasarīrakiccapariharaṇaṃ karontova pūrehīti vadati. <span class="bld">Puttadāresū</span>ti puttadhītaro tāva pāpā nivāretvā kalyāṇe nivesento sippaṃ uggaṇhāpento <a name="P5.0124"></a> vayappattakāle patirūpakulavaṃsena āvāhavivāhaṃ karonto samaye dhanaṃ dento puttesu dhammaṃ carati nāma, bhariyaṃ sammānento anavamānento anaticaranto issariyaṃ vossajjento alaṅkāraṃ anuppadento dāresu dhammaṃ carati nāma. <span class="bld">Mittāmaccesū</span>ti mittāmacce catūhi saṅgahavatthūhi saṅgaṇhanto avisaṃvādento etesu dhammaṃ carati nāma. <span class="bld">Vāhanesu balesu cā</span>ti hatthiassādīnaṃ vāhanānaṃ balakāyassa ca dātabbayuttakaṃ dento sakkāraṃ karonto hatthiassādayo mahallakakāle kammesu ayojento tesu dhammaṃ carati nāma.</p>



<p class="bodytext"><span class="bld">Gāmesu nigamesu cā</span>ti gāmanigamavāsino daṇḍabalīhi apīḷentova tesu dhammaṃ carati nāma. <span class="bld">Raṭṭhe janapadesu cā</span>ti raṭṭhañca janapadañca akāraṇena kilamento hitacittaṃ apaccupaṭṭhapento <a name="V5.0121"></a> tattha adhammaṃ carati nāma, apīḷento pana hitacittena pharanto tattha dhammaṃ carati nāma. <span class="bld">Samaṇe brāhmaṇesu cā</span>ti tesaṃ cattāro paccaye dentova tesu dhammaṃ carati nāma. <span class="bld">Migapakkhīsū</span>ti sabbacatuppadasakuṇānaṃ abhayaṃ dento tesu dhammaṃ carati nāma. <span class="bld">Dhammo ciṇṇo</span>ti sucaritadhammo ciṇṇo. <span class="bld">Sukhāvaho</span>ti tīsu kulasampadāsu chasu kāmasaggesu sukhaṃ āvahati. <span class="bld">Suciṇṇenā</span>ti idha ciṇṇena kāyasucaritādinā suciṇṇena. <span class="bld">Divaṃ pattā</span>ti devalokabrahmalokasaṅkhātaṃ divaṃ gatā, tattha dibbasampattilābhino jātā. <span class="bld">Mā dhammaṃ rāja pāmado</span>ti tasmā tvaṃ, mahārāja, jīvitaṃ jahantopi dhammaṃ mā pamajjīti.</p>



<p class="bodytext">Evaṃ <a name="M5.0132"></a> dasa dhammacariyagāthāyo vatvā uttaripi ovadanto osānagāthamāha –</p>



<p class="hangnum"><span class="newparamark" id="kn14b_17_para49"></span><a name="para49"></a><span class="paranum">49</span>.</p>



<p class="gatha1"> ‘‘Tattheva te vattapadā, esāva anusāsanī;</p>



<p class="gathalast">Sappaññasevī kalyāṇī, samattaṃ sāma taṃ vidū’’ti.</p>



<p class="bodytext">Tattha <span class="bld">tattheva te vattapadā</span>ti idaṃ purimanayeneva yojetabbaṃ. <span class="bld">Sappaññasevī kalyāṇī, samattaṃ sāma taṃ vidū</span>ti, mahārāja, taṃ mayā vuttaṃ ovādaṃ tvaṃ niccakālaṃ sappaññapuggalasevī kalyāṇaguṇasamannāgato hutvā samattaṃ paripuṇṇaṃ sāmaṃ vidū attapaccakkhatova jānitvā yathānusiṭṭhaṃ paṭipajjāti.</p>



<p class="bodytext">Evaṃ mahāsatto ākāsagaṅgaṃ otārento viya buddhalīḷāya dhammaṃ desesi. Mahājano mahāsakkāraṃ akāsi, sādhukārasahassāni adāsi. Rājā tuṭṭho amacce āmantetvā pucchi – ‘‘bhonto! Amaccā mama puttena <a name="P5.0125"></a> taruṇajambuphalasamānatuṇḍena jambukapaṇḍitena evaṃ kathentena kena kattabbaṃ kiccaṃ kata’’nti. Senāpatinā, devāti. ‘‘Tena hissa senāpatiṭṭhānaṃ dammī’’ti jambukaṃ ṭhānantare ṭhapesi. So tato paṭṭhāya senāpatiṭṭhāne ṭhatvā pitu kammāni akāsi. Tiṇṇaṃ sakuṇānaṃ mahanto sakkāro ahosi. Tayopi janā rañño atthañca dhammañca anusāsiṃsu. Mahāsattassovāde ṭhatvā rājā dānādīni puññāni katvā saggaparāyaṇo ahosi. Amaccā rañño sarīrakiccaṃ katvā sakuṇānaṃ ārocetvā ‘‘sāmi, jambukasakuṇa rājā tumhākaṃ chattaṃ ussāpetabbaṃ akāsī’’ti vadiṃsu. Mahāsatto ‘‘na mayhaṃ rajjenattho, tumhe appamattā rajjaṃ kārethā’’ti mahājanaṃ sīlesu patiṭṭhāpetvā ‘‘evaṃ vinicchayaṃ pavatteyyāthā’’ti vinicchayadhammaṃ suvaṇṇapaṭṭe likhāpetvā araññaṃ pāvisi. Tassovādo cattālīsa vassasahassāni pavattati.</p>



<p class="bodytext">Satthā <a name="V5.0122"></a> rañño ovādavasena imaṃ dhammadesanaṃ desetvā jātakaṃ samodhānesi ‘‘tadā rājā ānando ahosi, kuṇḍalinī uppalavaṇṇā, vessantaro sāriputto, jambukasakuṇo pana ahameva ahosi’’nti.</p>



<p class="centered">Tesakuṇajātakavaṇṇanā paṭhamā.</p>



<p class="hangnum"> </p>



<p class="bodytext"> [522] 2. Sarabhaṅgajātakavaṇṇanā</p>



<p class="bodytext"><span class="bld">Alaṅkatā</span> <a name="M5.0133"></a> <span class="bld">kuṇḍalino suvatthā</span>ti idaṃ satthā veḷuvane viharanto mahāmoggallānattherassa parinibbānaṃ ārabbha kathesi. Sāriputtatthero tathāgataṃ jetavane viharantaṃ attano parinibbānaṃ anujānāpetvā gantvā nāḷakagāmake jātovarake parinibbāyi. Tassa parinibbutabhāvaṃ sutvā satthā rājagahaṃ gantvā veḷuvane vihāsi. Tadā mahāmoggallānatthero isigilipasse kāḷasilāyaṃ viharati. So pana iddhibalena koṭippattabhāvena devalokacārikañca ussadanirayacārikañca gacchati. Devaloke buddhasāvakānaṃ mahantaṃ issariyaṃ disvā ussadanirayesu ca titthiyasāvakānaṃ mahantaṃ dukkhaṃ disvā manussalokaṃ āgantvā ‘‘asuko upāsako asukā ca upāsikā asukasmiṃ nāma devaloke nibbattitvā mahāsampattiṃ anubhavanti, titthiyasāvakesu asuko ca asukā ca nirayādīsu asukaapāye <a name="P5.0126"></a> nāma nibbattā’’ti manussānaṃ kathesi. Manussā sāsane pasīdanti, titthiye parivajjenti. Buddhasāvakānaṃ sakkāro mahanto ahosi, titthiyānaṃ parihāyati.</p>



<p class="bodytext">Te there āghātaṃ bandhitvā ‘‘imasmiṃ jīvante amhākaṃ upaṭṭhākā bhijjanti, sakkāro ca parihāyati, mārāpessāma na’’nti therassa māraṇatthaṃ samaṇaguttakassa nāma corassa sahassaṃ adaṃsu. So ‘‘theraṃ māressāmī’’ti mahantena parivārena saddhiṃ kāḷasilaṃ agamāsi. Thero taṃ āgacchantaṃ disvāva iddhiyā uppatitvā pakkāmi. Coro taṃ divasaṃ theraṃ adisvā nivattitvā punadivasepīti cha divase agamāsi. Theropi tatheva iddhiyā pakkāmi. Sattame pana divase therassa pubbe kataṃ aparāpariyavedanīyakammaṃ okāsaṃ labhi. So kira pubbe bhariyāya vacanaṃ gahetvā mātāpitaro māretukāmo yānakena araññaṃ netvā corānaṃ uṭṭhitākāraṃ katvā mātāpitaro pothesi pahari. Te cakkhudubbalatāya rūpadassanarahitā taṃ attano puttaṃ asañjānantā ‘‘corā eva ete’’ti saññāya, ‘‘tāta, asukā nāma corā no ghātenti, tvaṃ paṭikkamāhī’’ti tassevatthāya parideviṃsu. So cintesi – ‘‘ime mayā pothiyamānāpi mayhaṃ yevatthāya paridevanti, ayuttaṃ kammaṃ karomī’’ti. Atha ne assāsetvā corānaṃ palāyanākāraṃ <a name="V5.0123"></a> dassetvā tesaṃ hatthapāde sambāhitvā ‘‘amma<a name="M5.0134"></a>, tātā, mā bhāyittha, corā palātā’’ti vatvā puna attano gehameva ānesi. Taṃ kammaṃ ettakaṃ kālaṃ okāsaṃ alabhitvā bhasmapaṭicchanno aṅgārarāsi viya ṭhatvā imaṃ antimasarīraṃ upadhāvitvā gaṇhi. Yathā hi pana sunakhaluddakena migaṃ disvā sunakho vissajjito migaṃ anubandhitvā yasmiṃ ṭhāne pāpuṇāti, tasmiṃyeva gaṇhāti, evaṃ idaṃ kammaṃ yasmiṃ ṭhāne okāsaṃ labhati, tasmiṃ vipākaṃ deti, tena mutto nāma natthi.</p>



<p class="bodytext">Thero attanā katakammassa ākaḍḍhitabhāvaṃ ñatvā na apagacchi. Thero tassa nissandena ākāse uppatituṃ nāsakkhi. Nandopanandadamanasamatthavejayantakampanasamatthāpissa iddhi kammabalena dubbalataṃ pattā. Coro theraṃ gahetvā therassa aṭṭhīni taṇḍulakaṇamattāni karonto bhinditvā sañcuṇṇetvā palālapiṭṭhikakaraṇaṃ nāma katvā ‘‘mato’’ti saññāya ekasmiṃ gumbapiṭṭhe khipitvā saparivāro pakkāmi. Thero satiṃ paṭilabhitvā ‘‘satthāraṃ passitvā parinibbāyissāmī’’ti cintetvā sarīraṃ jhānaveṭhanena veṭhetvā thiraṃ katvā ākāsaṃ uppatitvā ākāsena satthu santikaṃ gantvā satthāraṃ vanditvā ‘‘bhante, āyusaṅkhāro me ossaṭṭho, parinibbāyissāmī’’ti āha. ‘‘Parinibbāyissasi, moggallāna’’āti. ‘‘Āma, bhante’’ti. ‘‘Kattha gantvā parinibbāyissasī’’ti. ‘‘Kāḷasilāpaṭṭe, bhante’’ti. Tena hi, moggallāna, dhammaṃ mayhaṃ kathetvā yāhi, tādisassa sāvakassa idāni dassanaṃ natthīti. So ‘‘evaṃ karissāmi, bhante’’ti satthāraṃ vanditvā tālappamāṇaṃ ākāse uppatitvā parinibbānadivase sāriputtatthero viya nānappakārā iddhiyo katvā dhammaṃ kathetvā satthāraṃ vanditvā kāḷasilāyaṃ aṭaviyaṃ parinibbāyi.</p>



<p class="bodytext">Taṅkhaṇaññeva cha devalokā ekakolāhalā ahesuṃ, ‘‘amhākaṃ kira ācariyo parinibbuto’’ti dibbagandhamālāvāsadhūmacandanacuṇṇāni ceva nānādārūni ca gahetvā āgamiṃsu, ekūnasataratanacandanacitakā <a name="P5.0127"></a> ahosi. Satthā therassa santike ṭhatvā sarīranikkhepaṃ kāresi. Āḷāhanassa samantato yojanamatte padese pupphavassaṃ vassi. Devānaṃ antare manussā, manussānaṃ antare devā ahesuṃ. Yathākkamena devānaṃ antare yakkhā tiṭṭhanti, yakkhānaṃ antare gandhabbā tiṭṭhanti, gandhabbānaṃ antare nāgā tiṭṭhanti, nāgānaṃ antare venateyyā tiṭṭhanti, venateyyānaṃ antare kinnarā tiṭṭhanti, kinnarānaṃ antare chattā tiṭṭhanti, chattānaṃ antare suvaṇṇacāmarā <a name="M5.0135"></a> tiṭṭhanti, tesaṃ antare dhajā tiṭṭhanti, tesaṃ antare paṭākā tiṭṭhanti. Satta divasāni sādhukīḷaṃ kīḷiṃsu. Satthā therassa dhātuṃ gāhāpetvā veḷuvanadvārakoṭṭhake cetiyaṃ kārāpesi. Tadā bhikkhū dhammasabhāyaṃ kathaṃ samuṭṭhāpesuṃ ‘‘āvuso, sāriputtatthero tathāgatassa santike <a name="V5.0124"></a> aparinibbutattā buddhānaṃ santikā mahantaṃ sammānaṃ na labhi, moggallānatthero pana buddhānaṃ samīpe parinibbutattā mahāsammānaṃ labhī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva moggallāno mama santikā sammānaṃ labhati, pubbepi labhiyevā’’ti vatvā atītaṃ āhari.</p>



<p class="bodytext">Atīte bārāṇasiyaṃ brahmadatte rajjaṃ kārente bodhisatto purohitassa brāhmaṇiyā kucchimhi paṭisandhiṃ gaṇhitvā dasamāsaccayena paccūsasamaye mātukucchito nikkhami. Tasmiṃ khaṇe dvādasayojanike bārāṇasinagare sabbāvudhāni pajjaliṃsu. Purohito puttassa jātakkhaṇe bahi nikkhamitvā ākāsaṃ olokento nakkhattayogaṃ disvā ‘‘iminā nakkhattena jātattā eso kumāro sakalajambudīpe dhanuggahānaṃ aggo bhavissatī’’ti ñatvā kālasseva rājakulaṃ gantvā rājānaṃ sukhasayitabhāvaṃ pucchi. ‘‘Kuto me, ācariya, sukhaṃ, ajja sakalanivesane āvudhāni pajjalitānī’’ti vutte ‘‘mā bhāyi, deva, na tumhākaṃ nivesaneyeva, sakalanagarepi pajjaliṃsuyeva, ajja amhākaṃ gehe kumārassa jātattā evaṃ ahosī’’ti. ‘‘Ācariya, evaṃ jātakumārassa pana kiṃ bhavissatī’’ti? ‘‘Na kiñci, mahārāja, so pana sakalajambudīpe dhanuggahānaṃ aggo bhavissatī’’ti. ‘‘Sādhu, ācariya, tena hi naṃ paṭijaggitvā vayappattakāle amhākaṃ dasseyyāsī’’ti vatvā khīramūlaṃ tāva sahassaṃ dāpesi. Purohito taṃ gahetvā nivesanaṃ gantvā brāhmaṇiyā datvā puttassa nāmaggahaṇadivase jātakkhaṇe āvudhānaṃ pajjalitattā ‘‘jotipālo’’tissa nāmaṃ akāsi.</p>



<p class="bodytext">So mahantena parivārena vaḍḍhamāno soḷasavassakāle uttamarūpadharo ahosi. Athassa pitā sarīrasampattiṃ oloketvā sahassaṃ datvā, ‘‘tāta, takkasilaṃ gantvā <a name="P5.0128"></a> disāpāmokkhassa ācariyassa santike sippaṃ uppaṇhāhī’’ti āha. So ‘‘sādhū’’ti sampaṭicchitvā ācariyabhāgaṃ gahetvā mātāpitaro vanditvā tattha gantvā sahassaṃ datvā <a name="M5.0136"></a> sippaṃ paṭṭhapetvā sattāheneva nipphattiṃ pāpuṇi. Athassa ācariyo tussitvā attano santakaṃ khaggaratanaṃ sandhiyuttaṃ meṇḍakasiṅgadhanuṃ sandhiyuttaṃ tūṇīraṃ attano sannāhakañcukaṃ uṇhīsañca datvā ‘‘tāta jotipola, ahaṃ mahallako, idāni tvaṃ ime māṇavake sikkhāpehī’’ti pañcasatamāṇavakepi tasseva niyyādesi. Bodhisatto sabbaṃ upakaraṇaṃ gahetvā ācariyaṃ vanditvā bārāṇasimeva āgantvā mātāpitaro vanditvā aṭṭhāsi. Atha naṃ vanditvā ṭhitaṃ pitā avoca ‘‘uggahitaṃ te, tāta, sippa’’nti. ‘‘Āma, tātā’’ti. So tassa vacanaṃ sutvā rājakulaṃ gantvā ‘‘putto me<a name="V5.0125"></a>, deva, sippaṃ sikkhitvā āgato, kiṃ karotū’’ti āha. ‘‘Ācariya, amhe upaṭṭhahatū’’ti. ‘‘Paribbayamassa jānātha, devā’’ti. ‘‘So devasikaṃ sahassaṃ labhatū’’ti. So ‘‘sādhū’’ti sampaṭicchitvā gehaṃ gantvā kumāraṃ pakkosāpetvā ‘‘tāta, rājānaṃ upaṭṭhahā’’ti āha. So tato paṭṭhāya devasikaṃ sahassaṃ labhitvā rājānaṃ upaṭṭhahi.</p>



<p class="bodytext">Rājapādamūlikā ujjhāyiṃsu – ‘‘mayaṃ jotipālena katakammaṃ na passāma, devasikaṃ sahassaṃ gaṇhāti, mayamassa sippaṃ passitukāmā’’ti. Rājā tesaṃ vacanaṃ sutvā purohitassa kathesi. Purohito ‘‘sādhu, devā’’ti puttassārocesi. So ‘‘sādhu, tāta, ito sattame divase dassessāmi sippaṃ, apica rājā attano vijite dhanuggahe sannipātāpetū’’ti āha. Purohito gantvā rañño tamatthaṃ ārocesi. Rājā nagare bheriṃ carāpetvā dhanuggahe sannipātāpesi. Saṭṭhisahassā dhanuggahā sannipatiṃsu. Rājā tesaṃ sannipatitabhāvaṃ ñatvā ‘‘nagaravāsino jotipālassa sippaṃ passantū’’ti nagare bheriṃ carāpetvā rājaṅgaṇaṃ sajjāpetvā mahājanaparivuto pallaṅkavare <a name="P5.0129"></a> nisīditvā dhanuggahe pakkosāpetvā ‘‘jotipālo āgacchatū’’ti pesesi. So ācariyena dinnāni dhanutūṇīrasannāhakañcukauṇhīsāni nivāsanantare ṭhapetvā khaggaṃ gāhāpetvā pakativesena rañño santikaṃ gantvā ekamantaṃ aṭṭhāsi.</p>



<p class="bodytext">Dhanuggahā ‘‘jotipālo kira dhanusippaṃ dassetuṃ āgato, dhanuṃ aggahetvā pana āgatattā amhākaṃ hatthato dhanuṃ gahetukāmo bhavissati<a name="M5.0137"></a>, nāssa dassāmā’’ti katikaṃ kariṃsu. Rājā jotipālaṃ āmantetvā ‘‘sippaṃ dassehī’’ti āha. So sāṇiṃ parikkhipāpetvā antosāṇiyaṃ ṭhito sāṭakaṃ apanetvā sannāhakañcukaṃ pavesetvā uṇhīsaṃ sīse paṭimuñcitvā meṇḍakasiṅgadhanumhi pavālavaṇṇaṃ jiyaṃ āropetvā tūṇīraṃ piṭṭhe bandhitvā khaggaṃ vāmato katvā vajiraggaṃ nārācaṃ nakhapiṭṭhena parivattetvā sāṇiṃ vivaritvā pathaviṃ bhinditvā alaṅkatanāgakumāro viya nikkhamitvā gantvā rañño apacitiṃ dassetvā aṭṭhāsi. Taṃ disvā mahājanā vagganti nadanti apphoṭenti seḷenti. Rājā ‘‘dassehi, jotipāla, sippa’’nti āha. Deva, tumhākaṃ dhanuggahesu akkhaṇavedhivālavedhisaravedhisaddavedhino cattāro dhanuggahe pakkosāpehīti. Atha rājā pakkosāpesi.</p>



<p class="bodytext">Mahāsatto rājaṅgaṇe caturassaparicchedabbhantare maṇḍalaṃ katvā catūsu kaṇṇesu cattāro dhanuggahe ṭhapetvā ekekassa tiṃsa tiṃsa kaṇḍasahassāni dāpetvā ekekassa santike ekekaṃ kaṇḍadāyakaṃ ṭhapetvā sayaṃ vajiraggaṃ nārācaṃ gahetvā maṇḍalamajjhe ṭhatvā ‘‘mahārāja, ime cattāro <a name="V5.0126"></a> dhanuggahā ekappahāreneva sare khipitvā maṃ vijjhantu, ahaṃ etehi khittakaṇḍāni nivāressāmī’’ti āha. Rājā ‘‘evaṃ karothā’’ti āṇāpesi. Dhanuggahā āhaṃsu, ‘‘mahārāja, mayaṃ akkhaṇavedhivālavedhisaravedhisaddavedhino, jotipālo taruṇadārako, na mayaṃ vijjhissāmā’’ti. Mahāsatto ‘‘sace sakkotha, vijjhatha ma’’nti āha. Te ‘‘sādhū’’ti sampaṭicchitvā ekappahāreneva kaṇḍāni khipiṃsu. Mahāsatto tāni nārācena paharitvā yathā vā tathā <a name="P5.0130"></a> vā na pātesi, bodhikoṭṭhakaṃ pana parikkhipanto viya tālena tālaṃ, vālena vālaṃ, daṇḍakena daṇḍakaṃ, vājena vājaṃ anatikkamanto khipitvā saragabbhaṃ akāsi. Dhanuggahānaṃ kaṇḍāni khīṇāni. So tesaṃ kaṇḍakhīṇabhāvaṃ ñatvā saragabbhaṃ avināsentova uppatitvā gantvā rañño santike aṭṭhāsi. Mahājano unnādento vagganto apphoṭento seḷento accharaṃ paharanto mahākolāhalaṃ katvā vatthābharaṇādīni khipi. Evaṃ ekarāsibhūtaṃ aṭṭhārasakoṭisaṅkhyaṃ dhanaṃ ahosi.</p>



<p class="bodytext">Atha <a name="M5.0138"></a> naṃ rājā pucchi – ‘‘kiṃ sippaṃ nāmetaṃ jotipālā’’ti? Sarapaṭibāhanaṃ nāma, devāti. Aññe etaṃ jānantā atthīti. Sakalajambudīpe maṃ ṭhapetvā añño natthi, devāti. Aparaṃ dassehi, tātāti. Deva, ete tāva catūsu kaṇṇesu ṭhatvā cattāropi janā maṃ vijjhituṃ na sakkhiṃsu, ahaṃ panete catūsu kaṇṇesu ṭhite ekeneva sarena vijjhissāmīti. Dhanuggahā ṭhātuṃ na ussahiṃsu. Mahāsatto catūsu kaṇṇesu catasso kadaliyo ṭhapāpetvā nārācapuṅkhe rattasuttakaṃ bandhitvā ekaṃ kadaliṃ sandhāya khipi. Nārāco taṃ kadaliṃ vijjhitvā tato dutiyaṃ, tato tatiyaṃ, tato catutthaṃ, tato paṭhamaṃ viddhameva vijjhitvā puna tassa hattheyeva patiṭṭhahi. Kadaliyo suttaparikkhittā aṭṭhaṃsu. Mahājano unnādasahassāni pavattesi. Rājā ‘‘kiṃ sippaṃ nāmetaṃ, tātā’’ti? Cakkaviddhaṃ nāma, devāti. Aparampi dassehi, tātāti. Mahāsatto saralaṭṭhiṃ nāma, sararajjuṃ nāma, saravedhiṃ nāma dassesi, sarapāsādaṃ nāma, sarasopānaṃ nāma, saramaṇḍapaṃ nāma, sarapākāraṃ nāma, sarapokkharaṇiṃ nāma akāsi, sarapadumaṃ nāma pupphāpesi, saravassaṃ nāma vassāpesi. Iti aññehi asādhāraṇāni <a name="P5.0131"></a> imāni dvādasa sippāni dassetvā puna aññehi asādhāraṇeyeva satta mahākāye padālesi, aṭṭhaṅgulabahalaṃ udumbarapadaraṃ vijjhi, caturaṅgulabahalaṃ asanapadaraṃ, dvaṅgulabahalaṃ tambapaṭṭaṃ, ekaṅgulabahalaṃ ayapaṭṭaṃ, ekābaddhaṃ phalakasataṃ vinivijjhitvā palālasakaṭavālukasakaṭapadarasakaṭānaṃ purimabhāgena saraṃ khipitvā pacchābhāgena nikkhamāpesi, pacchābhāgena saraṃ khipitvā purimabhāgena nikkhamāpesi, udake catuusabhaṃ, thale aṭṭhausabhaṭṭhānaṃ kaṇḍaṃ pesesi. Vātiṅgaṇasaññāya usabhamattake vālaṃ vijjhi. Bodhisatto sare khipitvā ākāse sarapāsādādīni katvā puna ekena sarena te sare <a name="V5.0127"></a> pātento bhaṅgavibhaṅge akāsīti ‘‘sarabhaṅgo’’ti nāma paññāto. Tassa ettakāni sippāni dassentasseva sūriyo atthaṅgato.</p>



<p class="bodytext">Athassa rājā senāpatiṭṭhānaṃ paṭijānitvā ‘‘jotipāla, ajja vikālo, sve tvaṃ senāpatiṭṭhānaṃ sakkāraṃ gaṇhissasi, kesamassuṃ kāretvā nhatvā ehī’’ti taṃ divasaṃ paribbayatthāya satasahassaṃ adāsi. Mahāsatto <a name="M5.0139"></a> ‘‘iminā mayhaṃ attho natthī’’ti aṭṭhārasakoṭisaṅkhyaṃ dhanaṃ sāmikānaññeva datvā mahantena parivārena nhāyituṃ nadiṃ gantvā kesamassuṃ kāretvā nhatvā sabbālaṅkārappaṭimaṇḍito anopamāya siriyā nivesanaṃ pavisitvā nānaggarasabhojanaṃ bhuñjitvā sirisayanaṃ abhiruyha nipanno dve yāme sayitvā pacchimayāme pabuddho uṭṭhāya pallaṅkaṃ ābhujitvā sayanapiṭṭhe nisinnova attano sippassa ādimajjhapariyosānaṃ olokento ‘‘mama sippassa āditova paramāraṇaṃ paññāyati, majjhe kilesaparibhogo, pariyosāne nirayamhi paṭisandhi, pāṇātipāto kilesaparibhogesu ca adhimattappamādo niraye paṭisandhiṃ deti, raññā mayhaṃ mahantaṃ senāpatiṭṭhānaṃ dinnaṃ, mahantaṃ me issariyaṃ bhavissati, bhariyā ca puttadhītaro ca bahū bhavissanti. Kilesavatthu kho pana vepullagataṃ duccajaṃ hoti, idāneva nikkhamitvā ekakova araññaṃ pavisitvā isipabbajjaṃ <a name="P5.0132"></a> pabbajituṃ yuttaṃ mayha’’nti mahāsayanato uṭṭhāya kañci ajānāpento pāsādā oruyha aggadvārena nikkhamitvā ekakova araññaṃ pavisitvā godhāvarinadītīre tiyojanikaṃ kapiṭṭhavanaṃ sandhāya pāyāsi.</p>



<p class="bodytext">Tassa nikkhantabhāvaṃ ñatvā sakko vissakammaṃ pakkosāpetvā ‘‘tāta, jātipālo abhinikkhamanaṃ nikkhanto, mahāsamāgamo bhavissati, godhāvarinadītīre kapiṭṭhavane assamaṃ māpetvā pabbajitaparikkhāre paṭiyādehī’’ti āha. So tathā akāsi. Mahāsatto taṃ ṭhānaṃ patvā ekapadikamaggaṃ disvā ‘‘pabbajitānaṃ vasanaṭṭhānena bhavitabba’’nti tena maggena tattha gantvā kañci apassanto paṇṇasālaṃ pavisitvā pabbajitaparikkhāre disvā ‘‘sakko devarājā mama nikkhantabhāvaṃ aññāsi maññe’’ti cintetvā sāṭakaṃ apanetvā rattavākaciraṃ nivāsetvā ca pārupitvā ca ajinacammaṃ ekaṃsagataṃ akāsi, jaṭāmaṇḍalaṃ bandhitvā khārikājaṃ aṃse katvā kattaradaṇḍaṃ gahetvā paṇṇasālato nikkhamitvā caṅkamaṃ āruyha katipayavāre aparāparaṃ caṅkamitvā pabbajjāsiriyā vanaṃ upasobhayamāno kasiṇaparikammaṃ katvā pabbajitato sattame divase aṭṭha samāpattiyo pañca abhiññāyo ca nibbattetvā uñchācariyāya vanamūlaphalāhāro ekakova vihāsi. Mātāpitaro mittasuhajjādayo ñātivaggāpissa taṃ apassantā rodantā paridevantā vicaranti.</p>



<p class="bodytext">Atheko <a name="V5.0128"></a><a name="M5.0140"></a> vanacarako araññaṃ pavisitvā kapiṭṭhakaassamapade nisinnaṃ mahāsattaṃ disvā sañjānitvā gantvā tena saddhiṃ paṭisanthāraṃ katvā nagaraṃ gantvā tassa mātāpitūnaṃ ārocesi. Te rañño ārocayiṃsu. Rājā ‘‘etha naṃ passissāmā’’ti tassa mātāpitaro gahetvā mahājanaparivuto vanacarakena desitena maggena godhāvarinadītīraṃ pāpuṇi. Bodhisatto nadītīraṃ āgantvā ākāse nisinno dhammaṃ desetvā te sabbe assamapadaṃ <a name="P5.0133"></a> pavesetvā tatrapi tesaṃ ākāse nisinnova kāmesu ādīnavaṃ pakāsetvā dhammaṃ desesi. Rājānaṃ ādiṃ katvā sabbeva pabbajiṃsu. Bodhisatto isigaṇaparivuto tattheva vasi. Athassa tattha vasanabhāvo sakalajambudīpe pākaṭo ahosi. Aññepi rājāno raṭṭhavāsīhi saddhiṃ āgantvā tassa santike pabbajiṃsu, samāgamo mahā ahosi. Anupubbena anekasatasahassaparisā ahesuṃ. Yo kāmavitakkaṃ vā byāpādavitakkaṃ vā vihiṃsāvitakkaṃ vā vitakketi, mahāsatto gantvā tassa purato ākāse nisīditvā dhammaṃ deseti, kasiṇaparikammaṃ ācikkhati. Tassovāde ṭhatvā aṭṭha samāpattiyo uppādetvā jhānanipphattiṃ pattā sālissaro meṇḍissaro pabbato kāḷadevilo kisavaccho anusisso nāradoti satta jeṭṭhantevāsino ahesuṃ. Aparabhāge kapiṭṭhakaassamo paripūri. Isigaṇassa vasanokāso nappahoti.</p>



<p class="bodytext">Atha mahāsatto sālissaraṃ āmantetvā ‘‘sālissara, ayaṃ assamo isigaṇassa nappahoti, tvaṃ imaṃ isigaṇaṃ gahetvā majjharañño vijite kalappacullakanigamaṃ upanissāya vasāhī’’ti āha. So ‘‘sādhū’’ti tassa vacanaṃ sampaṭicchitvā anekasahassaṃ isigaṇaṃ gahetvā gantvā tattha vāsaṃ kappesi. Manussesu āgantvā pabbajantesu puna assamo paripūri. Bodhisatto meṇḍissaraṃ āmantetvā, ‘‘meṇḍissara, tvaṃ imaṃ isigaṇaṃ ādāya suraṭṭhajanapadassa sīmantare sātodikā nāma nadī atthi, tassā tīre vasāhī’’ti uyyojesi, puna kapiṭṭhakaassamo paripūri. Etenupāyena tatiyavāre pabbataṃ āmantetvā ‘‘pabbata, tvaṃ mahāaṭaviyaṃ añjanapabbato nāma atthi, taṃ upanissāya vasāhī’’ti pesesi. Catutthavāre kāḷadevilaṃ āmantetvā ‘‘kāḷadevila, tvaṃ dakkhiṇapathe avantiraṭṭhe ghanaselapabbato nāma atthi, taṃ upanissāya vasāhī’’ti <a name="M5.0141"></a> pesesi. Puna kapiṭṭhakaassamo paripūri, pañcasu ṭhānesu anekasatasahassaisigaṇo ahosi. Kisavaccho pana mahāsattaṃ āpucchitvā daṇḍakirañño <a name="P5.0134"></a> vijite kumbhavatinagaraṃ nāma atthi, taṃ upanissāya uyyāne vihāsi. Nārado majjhimadese añjanagirināmake pabbatajālantare vihāsi. Anusisso pana mahāsattassa santikeva ahosi.</p>



<p class="bodytext">Tasmiṃ kāle daṇḍakirājā ekaṃ laddhasakkāraṃ gaṇikaṃ ṭhānā cāvesi. Sā attano dhammatāya <a name="V5.0129"></a> vicarantī uyyānaṃ gantvā kisavacchatāpasaṃ disvā ‘‘ayaṃ kāḷakaṇṇī bhavissati, imassa sarīre kaliṃ pavāhetvā nhatvā gamissāmī’’ti dantakaṭṭhaṃ khāditvā sabbapaṭhamaṃ tassūpari bahalakheḷaṃ niṭṭhubhantī kisavacchatāpasassa jaṭantare niṭṭhubhitvā dantakaṭṭhampissa sīseyeva khipitvā sayaṃ sīsaṃ nhāyitvā gatā. Rājāpi taṃ saritvā puna pākatikameva akāsi. Sā mohamūḷhā hutvā ‘‘kāḷakaṇṇisarīre kaliṃ pavāhetvā mampi rājā puna ṭhāne ṭhapeti mayā yaso laddho’’ti saññamakāsi. Tato nacirasseva rājā purohitaṃ ṭhānato cāvesi. So tassā santikaṃ gantvā ‘‘tvaṃ kena kāraṇena puna ṭhānaṃ labhasī’’ti pucchi. Athassa sā ‘‘rājuyyāne kāḷakaṇṇisarīre kalissa pavāhitattā’’ti ārocesi. Purohito gantvā tatheva tassa sarīre kaliṃ pavāhesi, tampi rājā puna ṭhāne ṭhapesi. Athassa aparabhāge paccanto kuppi. So senaṅgaparivuto yuddhāya nikkhami. Atha naṃ mohamūḷho purohito, ‘‘mahārāja, kiṃ tumhe jayaṃ icchatha, udāhu parājaya’’nti pucchitvā ‘‘jaya’’nti vutte – ‘‘tena hi rājuyyāne kāḷakaṇṇī vasati, tassa sarīre kaliṃ pavāhetvā yāhī’’ti āha. So tassa kathaṃ gahetvā ‘‘ye mayā saddhiṃ āgacchanti, te uyyāne kāḷakaṇṇisarīre kaliṃ pavāhentū’’ti vatvā uyyānaṃ pavisitvā dantakaṭṭhaṃ khāditvā sabbapaṭhamaṃ sayameva tassa jaṭantare kheḷaṃ niṭṭhubhitvā dantakaṭṭhañca khipitvā sīsaṃ nhāyi. Balakāyopissa tathā akāsi.</p>



<p class="bodytext">Tasmiṃ pakkante senāpati gantvā tāpasaṃ disvā dantakaṭṭhādīni nīharitvā sādhukaṃ nhāpetvā ‘‘bhante, rañño kiṃ bhavissatī’’ti pucchi. Āvusā <a name="M5.0142"></a> mayhaṃ manopadoso natthi, devatā pana kupitā <a name="P5.0135"></a> ito sattame divase sakalaraṭṭhaṃ araṭṭhaṃ karissanti, tvaṃ puttadāraṃ gahetvā sīghaṃ palāyitvā aññattha yāhīti. So bhītatasito gantvā rañño ārocesi, rājā tassa vacanaṃ na gaṇhi. So nivattitvā attano gehaṃ gantvā puttadāraṃ ādāya palāyitvā aññaṃ raṭṭhaṃ agamāsi. Sarabhaṅgasatthā taṃ kāraṇaṃ ñatvā dve taruṇatāpase pesetvā ‘‘kisavacchaṃ mañcasivikāya ānethā’’ti ākāsena āṇāpesi. Rājā yujjhitvā core gahetvā nagarameva paccāgami. Tasmiṃ āgate devatā paṭhamaṃ devaṃ vassāpesuṃ, vassoghena sabbakuṇapesu avahaṭesu suddhavālukavassaṃ vassi, suddhavālukamatthake dibbapupphavassaṃ vassi, dibbapupphamatthake māsakavassaṃ, māsakamatthake kahāpaṇavassaṃ, kahāpaṇamatthake dibbābharaṇavassaṃ vassi, manussā somanassappattā hiraññasuvaṇṇābharaṇāni gaṇhituṃ ārabhiṃsu. Atha nesaṃ sarīre sampajjalitaṃ nānappakāraṃ āvudhavassaṃ vassi, manussā khaṇḍākhaṇḍikaṃ chijjiṃsu. Atha nesaṃ upari mahantamahantā vītaccitaṅgārā patiṃsu<a name="V5.0130"></a>, tesaṃ upari mahantamahantāni pajjalitapabbatakūṭāni patiṃsu, tesaṃ upari saṭṭhihatthaṭṭhānaṃ pūrayantaṃ sukhumavālukavassaṃ vassi. Evaṃ saṭṭhiyojanaṭṭhānaṃ araṭṭhaṃ ahosi, tassa evaṃ araṭṭhabhāvo sakalajambudīpe paññāyi.</p>



<p class="bodytext">Atha tassa raṭṭhassa anantararaṭṭhādhipatino kāliṅgo, aṭṭhako, bhīmarathoti tayo rājāno cintayiṃsu – ‘‘pubbe bārāṇasiyaṃ kalābukāsikarājā khantivāditāpase aparajjhitvā pathaviṃ paviṭṭhoti sūyati, tathā ‘‘nāḷikerarājā tāpase sunakhehi khādāpetvā, sahassabāhu ajjuno ca aṅgīrase aparajjhitvā, idāni daṇḍakirājā kisavacche aparajjhitvā saha raṭṭhena vināsaṃ patto’’ti sūyati. Imesaṃ pana catunnaṃ rājūnaṃ nibbattaṭṭhānaṃ mayaṃ na jānāma, taṃ no ṭhapetvā sarabhaṅgasatthāraṃ añño kathetuṃ samattho nāma natthi, taṃ upasaṅkamitvā ime pañhe pucchissāmā’’ti<a name="P5.0136"></a>. Te tayopi mahantena parivārena pañhapucchanatthāya nikkhamiṃsu. Te pana ‘‘asukopi nikkhanto’’ti na jānanti, ekeko ‘‘ahameva gacchāmī’’ti maññati, tesaṃ godhāvarinadito avidūre samāgamo <a name="M5.0143"></a> ahosi. Te rathehi otaritvā tayopi ekameva rathaṃ abhiruyha godhāvarinadītīraṃ sampāpuṇiṃsu.</p>



<p class="bodytext">Tasmiṃ khaṇe sakko paṇḍukambalasilāsane nisinno satta pañhe cintetvā ‘‘ime pañhe ṭhapetvā sarabhaṅgasatthāraṃ añño sadevake loke kathetuṃ samattho nāma natthi, taṃ ime pañhe pucchissāmi, imepi tayo rājāno sarabhaṅgasatthāraṃ pañhaṃ pucchituṃ godhāvarinadītīraṃ pattā, etesaṃ pañhepi ahameva pucchissāmī’’ti dvīsu devalokesu devatāhi parivuto devalokato otari. Taṃ divasameva kisavaccho kālamakāsi. Tassa sarīrakiccaṃ kāretuṃ catūsu ṭhānesu anekasahassā isayo tattheva gantvā pañcasu ṭhānesu maṇḍapañca kāretvā anekasahassā isigaṇā kisavacchassa tāpasassa candanacitakaṃ katvā sarīraṃ jhāpesuṃ. Āḷāhanassa samantā aḍḍhayojanamatte ṭhāne dibbakusumavassaṃ vassi. Mahāsatto tassa sarīranikkhepaṃ kārāpetvā assamaṃ pavisitvā tehi isigaṇehi parivuto nisīdi. Tesampi rājūnaṃ nadītīraṃ āgatakāle mahāsenāvāhanatūriyasaddo ahosi. Mahāsatto taṃ sutvā anusissaṃ tāpasaṃ āmantetvā ‘‘tāta, tvaṃ gantvā tāva jānāhi, kiṃ saddo nāmeso’’ti āha. So pānīyaghaṭaṃ ādāya tattha gantvā te rājāno disvā pucchanavasena paṭhamaṃ gāthamāha –</p>



<p class="hangnum"><span class="newparamark" id="kn14b_17_para50"></span><a name="para50"></a><span class="paranum">50</span>.</p>



<p class="gatha1"> ‘‘Alaṅkatā kuṇḍalino suvatthā, veḷuriyamuttātharukhaggabandhā;</p>



<p class="gathalast">Rathesabhā tiṭṭhatha ke nu tumhe, kathaṃ vo jānanti manussaloke’’ti.</p>



<p class="bodytext">Tattha <span class="bld">veḷuriyamuttātharukhaggabandhā</span>ti <a name="V5.0131"></a> veḷuriyamaṇīhi ceva muttālambakehi ca alaṅkatatharūhi khaggaratanehi samannāgatā. <span class="bld">Tiṭṭhathā</span>ti ekasmiṃ rathe tiṭṭhatha. <span class="bld">Ke nū</span>ti ke nāma tumhe, kathaṃ vo sañjānantīti?</p>



<p class="bodytext">Te <a name="P5.0137"></a> tassa vacanaṃ sutvā rathā otaritvā vanditvā aṭṭhaṃsu. Tesu aṭṭhakarājā tena saddhiṃ sallapanto dutiyaṃ gāthamāha –</p>



<p class="hangnum"><span class="newparamark" id="kn14b_17_para51"></span><a name="para51"></a><span class="paranum">51</span>.</p>



<p class="gatha1"> ‘‘Ahamaṭṭhako <a name="M5.0144"></a> bhīmaratho panāyaṃ, kāliṅgarājā pana uggatoyaṃ;</p>



<p class="gathalast">Susaññatānaṃ isīnaṃ dassanāya, idhāgatā pucchitāyemha pañhe’’ti.</p>



<p class="bodytext">Tattha <span class="bld">uggato</span>ti cando viya sūriyo viya ca pākaṭo paññāto. <span class="bld">Susaññatānaṃ isīna</span>nti, bhante, na mayaṃ vanakīḷādīnaṃ atthāya āgatā, atha kho kāyādīhi susaññatānaṃ sīlasampannānaṃ isīnaṃ dassanatthāya idhāgatā. <span class="bld">Pucchitāyemha pañhe</span>ti sarabhaṅgasatthāraṃ pañhe pucchituṃ emha, āgatāmhāti attho. Ya-kāro byañjanasandhikaroti veditabbo.</p>



<p class="bodytext">Atha ne tāpaso ‘‘sādhu mahārājā, āgantabbaṭṭhānaññeva āgatāttha, tena hi nhatvā vissamitvā assamapadaṃ pavisitvā isigaṇaṃ vanditvā sarabhaṅgasatthārameva pañhaṃ pucchathā’’ti tehi saddhiṃ paṭisanthāraṃ katvā pānīyaghaṭaṃ ukkhipitvā udakatheve puñchanto ākāsaṃ olokento sakkaṃ devarājānaṃ devagaṇaparivutaṃ erāvaṇakkhandhavaragataṃ otarantaṃ disvā tena saddhiṃ sallapanto tatiyaṃ gāthamāha –</p>



<p class="hangnum"><span class="newparamark" id="kn14b_17_para52"></span><a name="para52"></a><span class="paranum">52</span>.</p>



<p class="gatha1"> ‘‘Vehāyasaṃ tiṭṭhasi antalikkhe, pathaddhuno pannaraseva cando;</p>



<p class="gathalast">Pucchāmi taṃ yakkha mahānubhāva, kataṃ taṃ jānanti manussaloke’’ti.</p>



<p class="bodytext">Tattha <span class="bld">vehāyasa</span>nti abbhuggantvā antalikkhe ākāse tiṭṭhasi. <span class="bld">Pathaddhuno</span>ti pathaddhagato, addhapathe gaganamajjhe ṭhitoti attho.</p>



<p class="bodytext">Taṃ sutvā sakko catutthaṃ gāthamāha –</p>



<p class="hangnum"><span class="newparamark" id="kn14b_17_para53"></span><a name="para53"></a><span class="paranum">53</span>.</p>



<p class="gatha1"> ‘‘Yamāhu <a name="V5.0132"></a> devesu ‘sujampatī’ti, ‘maghavā’ti taṃ āhu manussaloke;</p>



<p class="gathalast">Sa devarājā idamajja patto, susaññatānaṃ isīnaṃ dassanāyā’’ti.</p>



<p class="bodytext">Tattha <a name="P5.0138"></a> <span class="bld">sa devarājā</span>ti so ahaṃ sakko devarājā. <span class="bld">Idamajja patto</span>ti idaṃ ṭhānaṃ ajja āgato. <span class="bld">Dassanāyā</span>ti dassanatthāya vandanatthāya sarabhaṅgasatthārañca pañhaṃ pucchanatthāyāti āha.</p>



<p class="bodytext">Atha <a name="M5.0145"></a> naṃ anusisso ‘‘sādhu, mahārāja, tumhe pacchā āgacchathā’’ti vatvā pānīyaghaṭaṃ ādāya assamapadaṃ pavisitvā pānīyaghaṭaṃ paṭisāmetvā tiṇṇaṃ rājūnaṃ devarājassa ca pañhapucchanatthāya āgatabhāvaṃ mahāsattassa ārocesi. So isigaṇaparivuto mahāvisālamāḷake nisīdi. Tayo rājāno āgantvā isigaṇaṃ vanditvā ekamantaṃ nisīdiṃsu. Sakkopi otaritvā isigaṇaṃ upasaṅkamitvā añjaliṃ paggayha ṭhito isigaṇaṃ vaṇṇetvā vandamāno pañcamaṃ gāthamāha –</p>



<p class="hangnum"><span class="newparamark" id="kn14b_17_para54"></span><a name="para54"></a><span class="paranum">54</span>.</p>



<p class="gatha1"> ‘‘Dūre sutā no isayo samāgatā, mahiddhikā iddhiguṇūpapannā;</p>



<p class="gathalast">Vandāmi te ayire pasannacitto, ye jīvalokettha manussaseṭṭhā’’ti.</p>



<p class="bodytext">Tattha <span class="bld">dūre sutā no</span>ti, bhante, amhehi tumhe dūre devaloke ṭhitehiyeva sutāti mamāyanto evamāha. Idaṃ vuttaṃ hoti – ime idha samāgatā amhākaṃ isayo dūre sutā yāva brahmalokā vissutā pākaṭāti. <span class="bld">Mahiddhikā</span>ti mahānubhāvā. <span class="bld">Iddhiguṇūpapannā</span>ti pañcavidhena iddhiguṇena samannāgatā. <span class="bld">Ayire</span>ti, ayye. <span class="bld">Ye</span>ti ye tumhe imasmiṃ jīvaloke manussesu seṭṭhāti.</p>



<p class="bodytext">Evaṃ isigaṇaṃ vaṇṇetvā sakko cha nisajjadose pariharanto ekamantaṃ nisīdi. Atha naṃ isīnaṃ adhovāte nisinnaṃ disvā anusisso chaṭṭhaṃ gāthamāha –</p>



<p class="hangnum"><span class="newparamark" id="kn14b_17_para55"></span><a name="para55"></a><span class="paranum">55</span>.</p>



<p class="gatha1"> ‘‘Gandho isīnaṃ ciradikkhitānaṃ, kāyā cuto gacchati mālutena;</p>



<p class="gathalast">Ito paṭikkamma sahassanetta, gandho isīnaṃ asuci devarājā’’ti.</p>



<p class="bodytext">Tattha <span class="bld">ciradikkhitāna</span>nti cirapabbajitānaṃ. <span class="bld">Paṭikkammā</span>ti paṭikkama apehi. <span class="bld">Sahassanettā</span>ti ālapanametaṃ. Sakko hi amaccasahassehi cintitaṃ atthaṃ ekakova passati, tasmā ‘‘sahassanetto’’ti vuccati<a name="P5.0139"></a>. Atha vā sahassanettānaṃ pana devānaṃ dassanūpacārātikkamanasamatthoti <a name="V5.0133"></a> sahassanettā<a name="M5.0146"></a>. <span class="bld">Asucī</span>ti sedamalādīhi paribhāvitattā duggandho, tumhe ca sucikāmā, tena vo esa gandho bādhatīti.</p>



<p class="bodytext">Taṃ sutvā sakko itaraṃ gāthamāha –</p>



<p class="hangnum"><span class="newparamark" id="kn14b_17_para56"></span><a name="para56"></a><span class="paranum">56</span>.</p>



<p class="gatha1"> ‘‘Gandho isīnaṃ ciradikkhitānaṃ, kāyā cuto gacchatu mālutena;</p>



<p class="gatha2">Vicittapupphaṃ surabhiṃva mālaṃ, gandhañca etaṃ pāṭikaṅkhāma bhante;</p>



<p class="gathalast">Na hettha devā paṭikkūlasaññino’’ti.</p>



<p class="bodytext">Tattha <span class="bld">gacchatū</span>ti yathāsukhaṃ pavattatu, nāsapuṭaṃ no paharatūti attho. <span class="bld">Pāṭikaṅkhāmā</span>ti icchāma patthema. <span class="bld">Etthā</span>ti etasmiṃ gandhe devā jigucchasaññino na honti. Dussīleyeva hi devā jigucchanti, na sīlavanteti.</p>



<p class="bodytext">Evañca pana vatvā ‘‘bhante, anusissa ahaṃ mahantena ussāhena pañhaṃ pucchituṃ āgato, okāsaṃ me karohī’’ti āha. So tassa vacanaṃ sutvā uṭṭhāyāsanā isigaṇaṃ okāsaṃ karonto gāthādvayamāha –</p>



<p class="hangnum"><span class="newparamark" id="kn14b_17_para57"></span><a name="para57"></a><span class="paranum">57</span>.</p>



<p class="gatha1"> ‘‘Purindado bhūtapatī yasassī, devānamindo sakko maghavā sujampati;</p>



<p class="gathalast">Sa devarājā asuragaṇappamaddano, okāsamākaṅkhati pañha pucchituṃ.</p>



<p class="hangnum"><span class="newparamark" id="kn14b_17_para58"></span><a name="para58"></a><span class="paranum">58</span>.</p>



<p class="gatha1"> ‘‘Ko nevimesaṃ idha paṇḍitānaṃ, pañhe puṭṭho nipuṇe byākarissati;</p>



<p class="gathalast">Tiṇañca raññaṃ manujādhipānaṃ, devānamindassa ca vāsavassā’’ti.</p>



<p class="bodytext">Tattha ‘‘purindado’’tiādīni sakkasseva guṇanāmāni. So hi pure dānaṃ dinnattā <span class="bld">purindado,</span> bhūtesu jeṭṭhakattā <span class="bld">bhūtapati,</span> parivārasampadāya <span class="bld">yasassī,</span> paramissaratāya <span class="bld">devānamindo,</span> sattannaṃ vattapadānaṃ suṭṭhu katattā <span class="bld">sakko,</span> purimajātivasena <span class="bld">maghavā,</span> sujāya asurakaññāya patibhāvena <a name="M5.0147"></a> <span class="bld">sujampati,</span> devānaṃ rañjanatāya <span class="bld">devarājā. Ko nevā</span>ti ko nu eva. <span class="bld">Nipuṇe</span>ti saṇhasukhume pañhe. <span class="bld">Rañña</span>nti rājūnaṃ. Imesaṃ catunnaṃ rājūnaṃ manaṃ gahetvā ko imesaṃ paṇḍitānaṃ isīnaṃ pañhe kathessati, pañhaṃ nesaṃ kathetuṃ samatthaṃ jānāthāti vadati.</p>



<p class="bodytext">Taṃ <a name="V5.0134"></a><a name="P5.0140"></a> sutvā isigaṇo, ‘‘mārisa, anusissa tvaṃ pathaviyaṃ ṭhatvā pathaviṃ apassanto viya kathesi, ṭhapetvā sarabhaṅgasatthāraṃ ko añño etesaṃ pañhaṃ kathetuṃ samattho’’ti vatvā gāthamāha –</p>



<p class="hangnum"><span class="newparamark" id="kn14b_17_para59"></span><a name="para59"></a><span class="paranum">59</span>.</p>



<p class="gatha1"> ‘‘Ayaṃ isi sarabhaṅgo tapassī, yato jāto virato methunasmā;</p>



<p class="gathalast">Āceraputto suvinītarūpo, so nesaṃ pañhāni viyākarissatī’’ti.</p>



<p class="bodytext">Tattha <span class="bld">sarabhaṅgo</span>ti sare khipitvā ākāse sarapāsādādīni katvā puna ekena sarena te sare pātento bhaṅgavibhaṅge akāsīti sarabhaṅgo. <span class="bld">Methunasmā</span>ti methunadhammato. So kira methunaṃ asevitvā pabbajito. <span class="bld">Āceraputto</span>ti rañño ācariyassa purohitassa putto.</p>



<p class="bodytext">Evañca pana vatvā isigaṇo anusissaṃ āha – ‘‘mārisa, tvameva satthāraṃ vanditvā isigaṇassa vacanena sakkena pucchitapañhakathanāya okāsaṃ kārehī’’ti. So ‘‘sādhū’’ti sampaṭicchitvā satthāraṃ vanditvā okāsaṃ kārento anantaraṃ gāthamāha –</p>



<p class="hangnum"><span class="newparamark" id="kn14b_17_para60"></span><a name="para60"></a><span class="paranum">60</span>.</p>



<p class="gatha1"> ‘‘Koṇḍañña pañhāni viyākarohi, yācanti taṃ isayo sādhurūpā;</p>



<p class="gathalast">Koṇḍañña eso manujesu dhammo, yaṃ vuddhamāgacchati esa bhāro’’ti.</p>



<p class="bodytext">Tattha <span class="bld">koṇḍaññā</span>ti taṃ gottenālapati. <span class="bld">Dhammo</span>ti sabhāvo. <span class="bld">Yaṃ vuddha</span>nti yaṃ paññāya vuddhaṃ purisaṃ esa pañhānaṃ vissajjanabhāro nāma āgacchati, eso manujesu sabhāvo, tasmā candimasūriyasahassaṃ uṭṭhāpento viya pākaṭaṃ katvā devarañño pañhe kathehīti.</p>



<p class="bodytext">Tato <a name="M5.0148"></a> mahāpuriso okāsaṃ karonto anantaraṃ gāthamāha –</p>



<p class="hangnum"><span class="newparamark" id="kn14b_17_para61"></span><a name="para61"></a><span class="paranum">61</span>.</p>



<p class="gatha1"> ‘‘Katāvakāsā pucchantu bhonto, yaṃ kiñci pañhaṃ manasābhipatthitaṃ;</p>



<p class="gathalast">Ahañhi taṃ taṃ vo viyākarissaṃ, ñatvā sayaṃ lokamimaṃ parañcā’’ti.</p>



<p class="bodytext">Tattha <a name="P5.0141"></a> <span class="bld">yaṃ kiñcī</span>ti na kevalaṃ tumhākaṃyeva, atha kho sadevakassapi lokassa yaṃ manasābhipatthitaṃ, taṃ maṃ bhavanto pucchantu. Ahañhi vo idhalokanissitaṃ vā paralokanissitaṃ vā sabbaṃ pañhaṃ imañca parañca lokaṃ sayaṃ paññāya sacchikatvā kathessāmīti sabbaññupavāraṇaṃ sampavāresi.</p>



<p class="bodytext">Evaṃ <a name="V5.0135"></a> tena okāse kate sakko attanā abhisaṅkhataṃ pañhaṃ pucchi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_17_para62"></span><a name="para62"></a><span class="paranum">62</span>.</p>



<p class="gatha1"> ‘‘Tato ca maghavā sakko, atthadassī purindado;</p>



<p class="gathalast">Apucchi paṭhamaṃ pañhaṃ, yañcāsi abhipatthitaṃ.</p>



<p class="hangnum"><span class="newparamark" id="kn14b_17_para63"></span><a name="para63"></a><span class="paranum">63</span>.</p>



<p class="gatha1"> ‘‘Kiṃ sū vadhitvā na kadāci socati, kissappahānaṃ isayo vaṇṇayanti;</p>



<p class="gathalast">Kassīdha vuttaṃ pharusaṃ khametha, akkhāhi me koṇḍañña etamattha’’nti.</p>



<p class="bodytext">Tattha <span class="bld">yañcāsī</span>ti yaṃ tassa manasā abhipatthitaṃ āsi, taṃ pucchīti attho. <span class="bld">Eta</span>nti etaṃ mayā pucchitamatthaṃ akkhāhi meti ekagāthāya tayo pañhe pucchi.</p>



<p class="bodytext">Tato paraṃ byākaronto āha –</p>



<p class="hangnum"><span class="newparamark" id="kn14b_17_para64"></span><a name="para64"></a><span class="paranum">64</span>.</p>



<p class="gatha1"> ‘‘Kodhaṃ vadhitvā na kadāci socati, makkhappahānaṃ isayo vaṇṇayanti;</p>



<p class="gathalast">Sabbesaṃ vuttaṃ pharusaṃ khametha, etaṃ khantiṃ uttamamāhu santo’’ti.</p>



<p class="bodytext">Tattha <span class="bld">kodhaṃ vadhitvā</span>ti kodhaṃ māretvā chaḍḍetvā. Socanto hi paṭighacitteneva socati, kodhābhāvā kuto soko. Tena vuttaṃ <a name="M5.0149"></a> <span class="bld">‘‘na kadāci socatī’’</span>ti. <span class="bld">Makkhappahāna</span>nti parehi attano kataguṇamakkhanalakkhaṇassa akataññubhāvasaṅkhātassa makkhassa pahānaṃ isayo vaṇṇayanti. <span class="bld">Sabbesa</span>nti hīnamajjhimukkaṭṭhānaṃ sabbesampi pharusaṃ vacanaṃ khametha. <span class="bld">Santo</span>ti porāṇakā paṇḍitā evaṃ kathenti.</p>



<p class="bodytext">Sakko āha –</p>



<p class="hangnum"><span class="newparamark" id="kn14b_17_para65"></span><a name="para65"></a><span class="paranum">65</span>.</p>



<p class="gatha1"> ‘‘Sakkā ubhinnaṃ vacanaṃ titikkhituṃ, sadisassa vā seṭṭhatarassa vāpi;</p>



<p class="gathalast">Kathaṃ nu hīnassa vaco khametha, akkhāhi me koṇḍañña etamattha’’nti.</p>



<p class="bodytext">Sarabhaṅgo āha –</p>



<p class="hangnum"><span class="newparamark" id="kn14b_17_para66"></span><a name="para66"></a><span class="paranum">66</span>.</p>



<p class="gatha1"> ‘‘Bhayā <a name="V5.0136"></a> hi seṭṭhassa vaco khametha, sārambhahetū pana sādisassa;</p>



<p class="gathalast">Yo <a name="P5.0142"></a> cīdha hīnassa vaco khametha, etaṃ khantiṃ uttamamāhu santo’’ti. –</p>



<p class="unindented">Evamādīnaṃ gāthānaṃ vacanappaṭivacanavasena sambandho veditabbo.</p>



<p class="bodytext">Tattha <span class="bld">akkhāhi me</span>ti, bhante koṇḍañña, tumhehi dve pañhā sukathitā, eko me cittaṃ na gaṇhāti, kathaṃ sakkā attano hīnatarassa vacanaṃ adhivāsetuṃ, taṃ mama akkhāhīti pucchanto evamāha. <span class="bld">Etaṃ khanti</span>nti yadetaṃ jātigottādihīnassa vacanaṃ khamanaṃ, etaṃ khantiṃ uttamanti porāṇakapaṇḍitā vadanti. Yaṃ panetaṃ jātiādīhi seṭṭhassa bhayena, sadisassa karaṇuttariyalakkhaṇe sārambhe ādīnavadassanena khamanaṃ, nesā adhivāsanakhanti nāmāti attho.</p>



<p class="bodytext">Evaṃ vutte sakko mahāsattaṃ āha – ‘‘bhante, paṭhamaṃ tumhe ‘sabbesaṃ vuttaṃ pharusaṃ khametha, etaṃ khantiṃ uttamamāhu santo’ti vatvā idāni ‘yo cīdha hīnassa vaco khametha, etaṃ khantiṃ uttamamāhu santo’ti vadatha, na vo purimena pacchimaṃ sametī’’ti. Atha naṃ mahāsatto, ‘‘sakka, pacchimaṃ mayā ‘ayaṃ hīno’ti ñatvā pharusavacanaṃ adhivāsentassa vasena vuttaṃ, yasmā pana na sakkā rūpadassanamattena sattānaṃ seṭṭhādibhāvo ñātuṃ, tasmā <a name="M5.0150"></a> purimaṃ vutta’’nti vatvā sattānaṃ aññatra saṃvāsā rūpadassanamattena seṭṭhādibhāvassa duviññeyyataṃ pakāsento gāthamāha –</p>



<p class="hangnum"><span class="newparamark" id="kn14b_17_para67"></span><a name="para67"></a><span class="paranum">67</span>.</p>



<p class="gatha1"> ‘‘Kathaṃ vijaññā catupattharūpaṃ, seṭṭhaṃ sarikkhaṃ athavāpi hīnaṃ;</p>



<p class="gathalast">Virūparūpena caranti santo, tasmā hi sabbesaṃ vaco khamethā’’ti.</p>



<p class="bodytext">Tattha <span class="bld">catupattharūpa</span>nti catūhi iriyāpathehi paṭicchannasabhāvaṃ. <span class="bld">Virūparūpenā</span>ti virūpānaṃ lāmakapuggalānaṃ rūpena uttamaguṇā santopi vicaranti. Imasmiṃ panatthe majjhantikattherassa vatthu kathetabbaṃ.</p>



<p class="bodytext">Taṃ sutvā sakko nikkaṅkho hutvā, ‘‘bhante, etāya no khantiyā ānisaṃsaṃ kathehī’’ti yāci. Athassa mahāsatto gāthamāha –</p>



<p class="hangnum"><span class="newparamark" id="kn14b_17_para68"></span><a name="para68"></a><span class="paranum">68</span>.</p>



<p class="gatha1"> ‘‘Na <a name="V5.0137"></a> hetamatthaṃ mahatīpi senā, sarājikā yujjhamānā labhetha;</p>



<p class="gathalast">Yaṃ <a name="P5.0143"></a> khantimā sappuriso labhetha, khantībalassūpasamanti verā’’ti.</p>



<p class="bodytext">Tattha <span class="bld">etamattha</span>nti etaṃ veravūpasamanippaṭighasabhāvasaṅkhātaṃ atthaṃ.</p>



<p class="bodytext">Evaṃ mahāsattena khantiguṇe kathite te rājāno cintayiṃsu – ‘‘sakko attanova pañhe pucchati, amhākaṃ pucchanokāsaṃ na dassatī’’ti. Atha nesaṃ ajjhāsayaṃ viditvā sakko attanā abhisaṅkhate cattāro pañhe ṭhapetvāva tesaṃ kaṅkhaṃ pucchanto gāthamāha –</p>



<p class="hangnum"><span class="newparamark" id="kn14b_17_para69"></span><a name="para69"></a><span class="paranum">69</span>.</p>



<p class="gatha1"> ‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;</p>



<p class="gatha2">Yathā ahuṃ daṇḍakī nāḷikero, athajjuno kalābu cāpi rājā;</p>



<p class="gathalast">Tesaṃ gatiṃ brūhi supāpakamminaṃ, katthūpapannā isīnaṃ viheṭhakā’’ti.</p>



<p class="bodytext">Tattha <a name="M5.0151"></a> <span class="bld">anumodiyānā</span>ti idaṃ mayā puṭṭhānaṃ tiṇṇaṃ pañhānaṃ vissajjanasaṅkhātaṃ tava subhāsitaṃ anumoditvā. <span class="bld">Yathā ahu</span>nti yathā cattāro janā ahesuṃ. <span class="bld">Kalābu cā</span>ti kalāburājā ca. <span class="bld">Athajjuno</span>ti atha ajjunarājā.</p>



<p class="bodytext">Athassa vissajjento mahāsatto pañca gāthāyo abhāsi –</p>



<p class="hangnum"><span class="newparamark" id="kn14b_17_para70"></span><a name="para70"></a><span class="paranum">70</span>.</p>



<p class="gatha1"> ‘‘Kisañhi vacchaṃ avakiriya daṇḍakī, ucchinnamūlo sajano saraṭṭho;</p>



<p class="gathalast">Kukkuḷanāme nirayamhi paccati, tassa phuliṅgāni patanti kāye.</p>



<p class="hangnum"><span class="newparamark" id="kn14b_17_para71"></span><a name="para71"></a><span class="paranum">71</span>.</p>



<p class="gatha1"> ‘‘Yo saññate pabbajite aheṭhayi, dhammaṃ bhaṇante samaṇe adūsake;</p>



<p class="gathalast">Taṃ nāḷikeraṃ sunakhā parattha, saṅgamma khādanti viphandamānaṃ.</p>



<p class="hangnum"><span class="newparamark" id="kn14b_17_para72"></span><a name="para72"></a><span class="paranum">72</span>.</p>



<p class="gatha1"> ‘‘Athajjuno niraye sattisūle, avaṃsiro patito uddhaṃpādo;</p>



<p class="gathalast">Aṅgīrasaṃ <a name="P5.0144"></a> gotamaṃ heṭhayitvā, khantiṃ tapassiṃ cirabrahmacāriṃ.</p>



<p class="hangnum"><span class="newparamark" id="kn14b_17_para73"></span><a name="para73"></a><span class="paranum">73</span>.</p>



<p class="gatha1"> ‘‘Yo khaṇḍaso pabbajitaṃ achedayi, khantiṃ vadantaṃ samaṇaṃ adūsakaṃ;</p>



<p class="gathalast">Kalābuvīciṃ upapajja paccati, mahāpatāpaṃ kaṭukaṃ bhayānakaṃ.</p>



<p class="hangnum"><span class="newparamark" id="kn14b_17_para74"></span><a name="para74"></a><span class="paranum">74</span>.</p>



<p class="gatha1"> ‘‘Etāni <a name="V5.0138"></a> sutvā nirayāni paṇḍito, aññāni pāpiṭṭhatarāni cettha;</p>



<p class="gathalast">Dhammaṃ care samaṇabrāhmaṇesu, evaṃkaro saggamupeti ṭhāna’’nti.</p>



<p class="bodytext">Tattha <span class="bld">kisa</span>nti appamaṃsalohitattā kisasarīraṃ. <span class="bld">Avakiriyā</span>ti avakiritvā niṭṭhubhanadantakaṭṭhapātanena tassa sarīre kaliṃ pavāhetvā. <span class="bld">Ucchinnamūlo</span>ti <a name="M5.0152"></a> ucchinnamūlo hutvā. <span class="bld">Sajano</span>ti sapariso. <span class="bld">Kukkuḷanāme nirayamhī</span>ti yojanasatappamāṇe kappasaṇṭhite uṇhachārikaniraye. <span class="bld">Phuliṅgānī</span>ti vītaccitaṅgārā. Tassa kira tattha uṇhakukkuḷe nimuggassa navahi vaṇamukhehi uṇhā chārikā pavisanti, sīse mahantamahantā aṅgārā patanti. Tesaṃ pana patanakāle sakalasarīraṃ dīparukkho viya jalati, balavavedanā vattanti. So adhivāsetuṃ asakkonto mahāviravaṃ ravati. Sarabhaṅgasatthā pathaviṃ bhinditvā taṃ tattha tathāpaccamānaṃ dassesi, mahājano bhayasantāsamāpajji. Tassa ativiya bhītabhāvaṃ ñatvā mahāsatto taṃ nirayaṃ antaradhāpesi.</p>



<p class="bodytext"><span class="bld">Dhammaṃ bhaṇante</span>ti dasakusalakammapathadhammaṃ bhāsante. <span class="bld">Samaṇe</span>ti samitapāpe. <span class="bld">Adūsake</span>ti niraparādhe. <span class="bld">Nāḷikera</span>nti evaṃnāmakaṃ rājānaṃ. <span class="bld">Paratthā</span>ti paraloke niraye nibbattaṃ. <span class="bld">Saṅgammā</span>ti ito cito ca samāgantvā chinditvā mahantamahantā sunakhā khādanti. Tasmiṃ kira kaliṅgaraṭṭhe dantapuranagare nāḷikere nāma raññe rajjaṃ kārayamāne eko mahātāpaso pañcasatatāpasaparivuto himavantā āgamma rājuyyāne vāsaṃ kappetvā mahājanassa dhammaṃ desesi. ‘‘Dhammikatāpaso uyyāne vasatī’’ti raññopi ārocayiṃsu. Rājā pana adhammiko adhammena rajjaṃ kāresi. So amaccesu tāpasaṃ pasaṃsantesu ‘‘ahampi dhammaṃ suṇissāmī’’ti uyyānaṃ gantvā tāpasaṃ vanditvā nisīdi. Tāpaso raññā saddhiṃ paṭisanthāraṃ karonto ‘‘kiṃ, mahārāja, dhammena rajjaṃ kāresi, janaṃ na pīḷesī’’ti āha. So tassa kujjhitvā ‘‘ayaṃ kūṭajaṭilo ettakaṃ kālaṃ nāgarānaṃ santike mamaññeva aguṇaṃ kathesi maññe, hotu jānissāmī’’ti cintetvā ‘‘sve amhākaṃ gharadvāraṃ āgaccheyyāthā’’ti nimantetvā punadivase purāṇagūthassa cāṭiyo paripūrāpetvā tāpasesu āgatesu tesaṃ bhikkhābhājanāni gūthassa pūrāpetvā dvāraṃ pidahāpetvā musalāni ca lohadaṇḍe ca gāhāpetvā <a name="P5.0145"></a> isīnaṃ sīsāni bhindāpetvā jaṭāsu gāhāpetvā kaḍḍhāpetvā sunakhehi khādāpetvā tattheva bhinnaṃ pathaviṃ pavisitvā sunakhamahāniraye nibbattati, tatrassa tigāvutappamāṇasarīraṃ <a name="M5.0153"></a> ahosi. Atha naṃ mahantamahantā mahāhatthippamāṇā pañcavaṇṇā sunakhā anubandhitvā ḍaṃsitvā navayojanāya jalitaayapathaviyā pātetvā mukhapūraṃ luñcantā vipphandamānaṃ khādiṃsu. Mahāsatto pathaviṃ dvidhā bhinditvā taṃ nirayaṃ dassetvā mahājanassa bhītabhāvaṃ ñatvā antaradhāpesi.</p>



<p class="bodytext"><span class="bld">Athajjuno</span>ti <a name="V5.0139"></a> sahassabāhurājā. <span class="bld">Aṅgīrasa</span>nti aṅgehi raṃsīnaṃ niccharaṇato evaṃladdhanāmaṃ. <span class="bld">Heṭhayitvā</span>ti viheṭhetvā visapītakaṇḍena vijjhitvā jīvitakkhayaṃ pāpetvā. So kira ajjuno nāma rājā mahisakaraṭṭhe ketakarājadhāniyaṃ rajjaṃ kārento migavaṃ gantvā mige vadhitvā aṅgārapakkamaṃsaṃ khādanto vicari. Athekadivasaṃ migānaṃ āgamanaṭṭhāne koṭṭhakaṃ katvā mige olokayamāno aṭṭhāsi. Tadā so tāpaso tassa rañño avidūre ekaṃ kārarukkhaṃ abhiruhitvā phalāni ocinanto ocinitaphalasākhaṃ muñci. Tassā vissaṭṭhāya saddena taṃṭhānaṃ pattā migā palāyiṃsu. Rājā kujjhitvā tāpasaṃ visamissitena sallena vijjhi. So parigalitvā patanto matthakena khadirakhāṇukaṃ āsādetvā sūlaggeyeva kālamakāsi. Rājā taṅkhaṇeyeva dvidhā bhinnaṃ pathaviṃ pavisitvā sattisūlaniraye nibbatti, tigāvutappamāṇaṃ sarīraṃ ahosi. Tatra taṃ nirayapālā jalitehi āvudhehi koṭṭetvā jalitaṃ ayapabbataṃ āropenti. Pabbatamatthake ṭhitakāle vāto paharati, so vātappahārena parigalitvā patati. Tasmiṃ khaṇe heṭṭhā navayojanāya jalitaayapathaviyā mahātālakkhandhappamāṇaṃ jalitaṃ ayasūlaṃ uṭṭhahati. So sūlaggamatthakeyeva āsādetvā sūlāvuto tiṭṭhati. Tasmiṃ khaṇe pathavī jalati, sūlaṃ jalati, tassa sarīraṃ jalati. So tattha mahāravaṃ ravanto paccati. Mahāsatto pathaviṃ dvidhā katvā taṃ nirayaṃ dassetvā mahājanassa bhītabhāvaṃ ñatvā antaradhāpesi.</p>



<p class="bodytext"><span class="bld">Khaṇḍaso</span>ti cattāro hatthapāde kaṇṇanāsañca khaṇḍākhaṇḍaṃ katvā. <span class="bld">Adūsaka</span>nti niraparādhaṃ. Tathā chedāpetvā dvīhi kasāhi pahārasahassehi tāḷāpetvā jaṭāsu gahetvā ākaḍḍhāpetvā paṭikujjaṃ nipajjāpetvā <a name="M5.0154"></a> piṭṭhiyaṃ paṇhiyā paharitvā mahādukkhasamappitaṃ akāsi. <span class="bld">Kalābuvīci</span>nti kalābu avīciṃ. <span class="bld">Kaṭuka</span>nti tikhiṇavedanaṃ, evarūpaṃ nirayaṃ upapajjitvā channaṃ jālānaṃ antare paccati. Vitthārato pana kalāburañño vatthu <span class="bld">khantivādijātake</span> (jā. 1.4.49-52) kathitameva. <span class="bld">Aññāni pāpiṭṭhatarāni cetthā</span>ti etehi nirayehi pāpiṭṭhatarāni ca aññāni nirayāni sutvā. <span class="bld">Dhammaṃ care</span>ti, sakka devarāja, paṇḍito kulaputto na kevalaṃ eteyeva cattāro nirayā, eteyeva ca rājāno nerayikā, atha kho aññepi nirayā, aññepi ca rājāno nirayesu uppannāti viditvā catupaccayadānadhammikārakkhāvaraṇasaṃvidhānasaṅkhātaṃ samaṇabrāhmaṇesu dhammaṃ careyyāti.</p>



<p class="bodytext">Evaṃ <a name="P5.0146"></a> mahāsattena catunnaṃ rājūnaṃ nibbattaṭṭhāne dassite tayo rājāno nikkaṅkhā ahesuṃ. Tato sakko avasese cattāro pañhe pucchanto gāthamāha –</p>



<p class="hangnum"><span class="newparamark" id="kn14b_17_para75"></span><a name="para75"></a><span class="paranum">75</span>.</p>



<p class="gatha1"> ‘‘Subhāsitaṃ <a name="V5.0140"></a> te anumodiyāna, aññaṃ taṃ pucchāmi tadiṅgha brūhi;</p>



<p class="gatha2">Kathaṃvidhaṃ sīlavantaṃ vadanti, kathaṃvidhaṃ paññavantaṃ vadanti;</p>



<p class="gathalast">Kathaṃvidhaṃ sappurisaṃ vadanti, kathaṃvidhaṃ no siri no jahātī’’ti.</p>



<p class="bodytext">Tattha <span class="bld">kathaṃvidhaṃ no siri no jahātī</span>ti kathaṃvidhaṃ nu purisaṃ paṭiladdhasirī na jahātīti.</p>



<p class="bodytext">Athassa vissajjento mahāsatto catasso gāthāyo abhāsi –</p>



<p class="hangnum"><span class="newparamark" id="kn14b_17_para76"></span><a name="para76"></a><span class="paranum">76</span>.</p>



<p class="gatha1"> ‘‘Kāyena vācāya ca yodha saññato, manasā ca kiñci na karoti pāpaṃ;</p>



<p class="gathalast">Na attahetū alikaṃ bhaṇeti, tathāvidhaṃ sīlavantaṃ vadanti.</p>



<p class="hangnum"><span class="newparamark" id="kn14b_17_para77"></span><a name="para77"></a><span class="paranum">77</span>.</p>



<p class="gatha1"> ‘‘Gambhīrapañhaṃ <a name="M5.0155"></a> manasābhicintayaṃ, nāccāhitaṃ kamma karoti luddaṃ;</p>



<p class="gathalast">Kālāgataṃ atthapadaṃ na riñcati, tathāvidhaṃ paññavantaṃ vadanti.</p>



<p class="hangnum"><span class="newparamark" id="kn14b_17_para78"></span><a name="para78"></a><span class="paranum">78</span>.</p>



<p class="gatha1"> ‘‘Yo ve kataññū katavedi dhīro, kalyāṇamitto daḷhabhatti ca hoti;</p>



<p class="gathalast">Dukhitassa sakkacca karoti kiccaṃ, tathāvidhaṃ sappurisaṃ vadanti.</p>



<p class="hangnum"><span class="newparamark" id="kn14b_17_para79"></span><a name="para79"></a><span class="paranum">79</span>.</p>



<p class="gatha1"> ‘‘Etehi sabbehi guṇehupeto, saddho mudū saṃvibhāgī vadaññū;</p>



<p class="gathalast">Saṅgāhakaṃ sakhilaṃ saṇhavācaṃ, tathāvidhaṃ no siri no jahātī’’ti.</p>



<p class="bodytext">Tattha <a name="P5.0147"></a> <span class="bld">‘‘kāyenā’’</span>tiādīni padāni tividhasucaritadvāravasena vuttāni. <span class="bld">Na attahetū</span>ti desanāsīsamevetaṃ, attahetu vā parahetu vā yasahetu vā dhanahetu vā lābhahetu vā āmisakiñcikkhahetu vā alikaṃ na kathetīti attho. Kāmañcesa attho ‘‘vācāya saññato’’ti imināva siddho, musāvādino pana akattabbaṃ pāpaṃ nāma natthīti garubhāvadīpanatthaṃ puna evamāhāti veditabbo. Taṃ puggalaṃ sīlavantaṃ vadanti.</p>



<p class="bodytext"><span class="bld">Gambhīrapañha</span>nti atthato ca pāḷito ca gambhīraṃ guḷhaṃ paṭicchannaṃ <span class="bld">sattubhastajātaka-</span> (jā. 1.7.46 ādayo) <span class="bld">sambhavajātaka-</span> (jā. 1.16.138 ādayo) <span class="bld">mahāumaṅgajātakesu</span> (jā. 2.22.590 ādayo) āgatasadisaṃ pañhaṃ. <span class="bld">Manasābhicintaya</span>nti manasā abhicintento atthaṃ paṭivijjhitvā candasahassaṃ sūriyasahassaṃ uṭṭhāpento viya pākaṭaṃ katvā yo kathetuṃ sakkotīti <a name="V5.0141"></a> attho. <span class="bld">Nāccāhita</span>nti na atiahitaṃ, hitātikkantaṃ luddaṃ pharusaṃ sāhasikakammañca yo na karotīti attho. Imassa panatthassa āvibhāvatthaṃ –</p>



<p class="gatha1">‘‘Na <a name="M5.0156"></a> paṇḍitā attasukhassa hetu, pāpāni kammāni samācaranti;</p>



<p class="gathalast">Dukkhena phuṭṭhā piḷitāpi santā, chandā dosā ca na jahanti dhamma’’nti. –</p>



<p class="unindented">Bhūripañho kathetabbo.</p>



<p class="bodytext"><span class="bld">Kālāgata</span>nti ettha dānaṃ dātabbakāle, sīlaṃ rakkhaṇakāle, uposathaṃ upavāsakāle, saraṇesu patiṭṭhānakāle, pabbajitakāle, samaṇadhammakaraṇakāle, vipassanācārasmiṃ yuñjanakāle cāti imāni dānādīni sampādento kālāgataṃ atthapadaṃ na riñcati na hāpeti na gaḷāpeti nāma. <span class="bld">Tathāvidha</span>nti sakka sabbaññubuddhā ca paccekabuddhā ca bodhisattā ca paññavantaṃ kathentā evarūpaṃ puggalaṃ kathenti.</p>



<p class="bodytext"><span class="bld">‘‘Yo ve’’</span>ti gāthāya parena attano kataguṇaṃ jānātīti <span class="bld">kataññū</span>. Evaṃ ñatvā pana yenassa guṇo kato, tassa guṇaṃ paṭikaronto <span class="bld">katavedī</span> nāma. <span class="bld">Dukhitassā</span>ti attano sahāyassa dukkhappattassa dukkhaṃ attani āropetvā yo tassa uppannakiccaṃ sahatthena sakkaccaṃ karoti, buddhādayo evarūpaṃ sappurisaṃ nāma kathenti. Apica sappurisā nāma kataññū katavedino hontīti <span class="bld">satapattajātaka-</span> (jā. 1.3.85-87) <span class="bld">cūḷahaṃsajātaka-</span> (jā. 1.15.133 ādayo) <span class="bld">mahāhaṃsajātakādīni</span> (jā. 2.21.89 ādayo) kathetabbāni. <span class="bld">Etehi sabbehī</span>ti sakka yo etehi heṭṭhā vuttehi sīlādīhi sabbehipi guṇehi upeto. <span class="bld">Saddho</span>ti okappanasaddhāya samannāgato. <span class="bld">Mudū</span>ti piyabhāṇī. <span class="bld">Saṃvibhāgī</span>ti sīlasaṃvibhāgadānasaṃvibhāgābhiratattā saṃvibhāgī. Yācakānaṃ vacanaṃ ñatvā dānavasena <span class="bld">vadaññū</span>. Catūhi saṅgahavatthūhi tesaṃ tesaṃ saṅgaṇhanato <span class="bld">saṅgāhakaṃ,</span> madhuravacanatāya <span class="bld">sakhilaṃ,</span> maṭṭhavacanatāya <span class="bld">saṇhavācaṃ</span> tathāvidhaṃ nu puggalaṃ adhigatayasasobhaggasaṅkhātā sirī no jahāti, nāssa sirī vinassatīti.</p>



<p class="bodytext">Evaṃ <a name="P5.0148"></a> mahāsatto gaganatale puṇṇacandaṃ uṭṭhāpento viya cattāro pañhe vissajjesi. Tato paraṃ sesapañhānaṃ pucchā ca vissajjanañca hoti –</p>



<p class="hangnum"><span class="newparamark" id="kn14b_17_para80"></span><a name="para80"></a><span class="paranum">80</span>.</p>



<p class="gatha1"> ‘‘Subhāsitaṃ <a name="V5.0142"></a><a name="M5.0157"></a> te anumodiyāna, aññaṃ taṃ pucchāmi tadiṅgha brūhi;</p>



<p class="gathalast">Sīlaṃ siriñcāpi satañca dhammaṃ, paññañca kaṃ seṭṭhataraṃ vadanti.</p>



<p class="hangnum"><span class="newparamark" id="kn14b_17_para81"></span><a name="para81"></a><span class="paranum">81</span>.</p>



<p class="gatha1"> ‘‘Paññā hi seṭṭhā kusalā vadanti, nakkhattarājāriva tārakānaṃ;</p>



<p class="gathalast">Sīlaṃ sirī cāpi satañca dhammo, anvāyikā paññavato bhavanti.</p>



<p class="hangnum"><span class="newparamark" id="kn14b_17_para82"></span><a name="para82"></a><span class="paranum">82</span>.</p>



<p class="gatha1"> ‘‘Subhāsitaṃ te anumodiyāna, aññaṃ taṃ pucchāmi tadiṅgha brūhi;</p>



<p class="gatha2">Kathaṃkaro kintikaro kimācaraṃ, kiṃ sevamāno labhatīdha paññaṃ;</p>



<p class="gathalast">Paññāya dānippaṭipadaṃ vadehi, kathaṃkaro paññavā hoti macco.</p>



<p class="hangnum"><span class="newparamark" id="kn14b_17_para83"></span><a name="para83"></a><span class="paranum">83</span>.</p>



<p class="gatha1"> ‘‘Sevetha vuddhe nipuṇe bahussute, uggāhako ca paripucchako siyā;</p>



<p class="gathalast">Suṇeyya sakkacca subhāsitāni, evaṃkaro paññavā hoti macco.</p>



<p class="hangnum"><span class="newparamark" id="kn14b_17_para84"></span><a name="para84"></a><span class="paranum">84</span>.</p>



<p class="gatha1"> ‘‘Sa paññavā kāmaguṇe avekkhati, aniccato dukkhato rogato ca;</p>



<p class="gathalast">Evaṃ vipassī pajahāti chandaṃ, dukkhesu kāmesu mahabbhayesu.</p>



<p class="hangnum"><span class="newparamark" id="kn14b_17_para85"></span><a name="para85"></a><span class="paranum">85</span>.</p>



<p class="gatha1"> ‘‘Sa vītarāgo pavineyya dosaṃ, mettaṃ cittaṃ bhāvaye appamāṇaṃ;</p>



<p class="gathalast">Sabbesu bhūtesu nidhāya daṇḍaṃ, anindito brahmamupeti ṭhāna’’nti.</p>



<p class="bodytext">Tattha <a name="P5.0149"></a> <span class="bld">sīla</span>nti ācārasīlaṃ. <span class="bld">Siri</span>nti issariyasiriṃ. <span class="bld">Satañca dhamma</span>nti sappurisadhammaṃ. <span class="bld">Pañña</span>nti supaññaṃ. Evaṃ imesaṃ catunnaṃ dhammānaṃ kataraṃ dhammaṃ seṭṭhataraṃ vadantīti pucchati. <span class="bld">Paññā hī</span>ti, sakka, etesu catūsu dhammesu yā esā paññā <a name="M5.0158"></a> nāma, sāva seṭṭhā, iti buddhādayo kusalā vadanti. Yathā hi tārakagaṇā candaṃ parivārenti, candova tesaṃ uttamo. Evaṃ sīlañca sirī cāpi satañca dhammoti ete tayopi anvāyikā <span class="bld">paññavato bhavanti</span> paññavantameva anugacchanti, paññāya eva parivārā hontīti attho.</p>



<p class="bodytext">‘‘Kathaṃkaro’’tiādīni aññamaññavevacanāneva. <span class="bld">Kathaṃkaro</span>ti kiṃ nāma kammaṃ karonto kiṃ ācaranto kiṃ sevamāno bhajamāno payirupāsamāno idhaloke paññaṃ labhati, paññāyameva paṭipadaṃ vadehi, jānitukāmomhi, kathaṃkaro macco paññavā nāma hotīti pucchati. <span class="bld">Vuddhe</span>ti paññāvuddhippatte paṇḍite. <span class="bld">Nipuṇe</span>ti sukhumakāraṇajānanasamatthe. <span class="bld">Evaṃkaro</span>ti yo puggalo evaṃ vuttappakāre <a name="V5.0143"></a> puggale sevati bhajati payirupāsati, pāḷiṃ uggaṇhāti, punappunaṃ atthaṃ pucchati, pāsāṇe lekhaṃ khaṇanto viya kañcananāḷiyā sīhavasaṃ sampaṭicchanto viya ohitasoto sakkaccaṃ subhāsitāni suṇāti, ayaṃ evaṃkaro macco paññavā hotīti.</p>



<p class="bodytext">Evaṃ mahāsatto pācīnalokadhātuto sūriyaṃ uṭṭhāpento viya paññāya paṭipadaṃ kathetvā idāni tassā paññāya guṇaṃ kathento <span class="bld">‘‘sa paññavā’’</span>tiādimāha. Tattha <span class="bld">kāmaguṇe</span>ti kāmakoṭṭhāse hutvā abhāvaṭṭhena <span class="bld">aniccato,</span> diṭṭhadhammikasamparāyikānaṃ dukkhānaṃ vatthubhāvena <span class="bld">dukkhato,</span> aṭṭhanavutiyā rogamukhānaṃ kāme nissāya uppattisambhavena <span class="bld">rogato ca avekkhati</span> oloketi, so <span class="bld">evaṃ vipassī</span> etehi kāraṇehi kāmānaṃ aniccāditaṃ passanto ‘‘kāme nissāya uppajjanakadukkhānaṃ anto natthi, kāmānaṃ pahānameva sukha’’nti viditvā dukkhesu kāmesu mahabbhayesu chandaṃ pajahāti. <span class="bld">Sa vītarāgo</span>ti, ‘‘sakka, so puggalo evaṃ vītarāgo navāghātavatthuvasena uppajjanakasabhāvadosaṃ vinetvā mettacittaṃ bhāveyya, appamāṇasattārammaṇattā appamāṇaṃ taṃ bhāvetvā aparihīnajjhāno agarahito brahmaloke uppajjatī’’ti.</p>



<p class="bodytext">Evaṃ mahāsatte kāmānaṃ dosaṃ kathenteyeva tesaṃ tiṇṇampi rājūnaṃ sabalakāyānaṃ tadaṅgappahānena pañcakāmaguṇarāgo pahīno. Taṃ ñatvā mahāsatto tesaṃ pahaṃsanavasena gāthamāha –</p>



<p class="hangnum"><span class="newparamark" id="kn14b_17_para86"></span><a name="para86"></a><span class="paranum">86</span>.</p>



<p class="gatha1"> ‘‘Mahatthiyaṃ <a name="M5.0159"></a> āgamanaṃ ahosi, tavamaṭṭhakā bhīmarathassa cāpi;</p>



<p class="gathalast">Kāliṅgarājassa ca uggatassa, sabbesa vo kāmarāgo pahīno’’ti.</p>



<p class="bodytext">Tattha <a name="P5.0150"></a> <span class="bld">mahatthiya</span>nti mahatthaṃ mahāvipphāraṃ mahājutikaṃ. <span class="bld">Tavamaṭṭhakā</span>ti tava aṭṭhakā. <span class="bld">Pahīno</span>ti tadaṅgappahānena pahīno.</p>



<p class="bodytext">Taṃ sutvā rājāno mahāsattassa thutiṃ karontā gāthamāhaṃsu –</p>



<p class="hangnum"><span class="newparamark" id="kn14b_17_para87"></span><a name="para87"></a><span class="paranum">87</span>.</p>



<p class="gatha1"> ‘‘Evametaṃ paracittavedi, sabbesa no kāmarāgo pahīno;</p>



<p class="gathalast">Karohi okāsamanuggahāya, yathā gatiṃ te abhisambhavemā’’ti.</p>



<p class="bodytext">Tattha <span class="bld">anuggahāyā</span>ti pabbajjatthāya okāsaṃ no karohi. Yathā mayaṃ pabbajitvā tava gatiṃ nipphattiṃ abhisambhavema pāpuṇeyyāma, tayā paṭividdhaguṇaṃ paṭivijjheyyāmāti vadiṃsu.</p>



<p class="bodytext">Atha <a name="V5.0144"></a> nesaṃ okāsaṃ karonto mahāsatto itaraṃ gāthamāha –</p>



<p class="hangnum"><span class="newparamark" id="kn14b_17_para88"></span><a name="para88"></a><span class="paranum">88</span>.</p>



<p class="gatha1"> ‘‘Karomi okāsamanuggahāya, tathā hi vo kāmarāgo pahīno;</p>



<p class="gathalast">Pharātha kāyaṃ vipulāya pītiyā, yathā gatiṃ me abhisambhavethā’’ti.</p>



<p class="bodytext">Tattha <span class="bld">pharātha kāya</span>nti jhānapītiyā vipulāya kāyaṃ pharathāti.</p>



<p class="bodytext">Taṃ sutvā te sampaṭicchantā gāthamāhaṃsu –</p>



<p class="hangnum"><span class="newparamark" id="kn14b_17_para89"></span><a name="para89"></a><span class="paranum">89</span>.</p>



<p class="gatha1"> ‘‘Sabbaṃ karissāma tavānusāsaniṃ, yaṃ yaṃ tuvaṃ vakkhasi bhūripañña;</p>



<p class="gathalast">Pharāma kāyaṃ vipulāya pītiyā, yathā gatiṃ te abhisambhavemā’’ti.</p>



<p class="bodytext">Atha nesaṃ sabalakāyānaṃ mahāsatto pabbajjaṃ dāpetvā isigaṇaṃ uyyojento gāthamāha –</p>



<p class="hangnum"><span class="newparamark" id="kn14b_17_para90"></span><a name="para90"></a><span class="paranum">90</span>.</p>



<p class="gatha1"> ‘‘Katāya <a name="M5.0160"></a> vacchassa kisassa pūjā, gacchantu bhonto isayo sādhurūpā;</p>



<p class="gathalast">Jhāne ratā hotha sadā samāhitā, esā ratī pabbajitassa seṭṭhā’’ti.</p>



<p class="bodytext">Tattha <span class="bld">gacchantū</span>ti attano attano vasanaṭṭhānāni gacchantu.</p>



<p class="bodytext">Isayo <a name="P5.0151"></a> tassa sarabhaṅgasatthuno vacanaṃ sirasā sampaṭicchitvā vanditvā ākāsaṃ uppatitvā sakāni vasanaṭṭhānāni gamiṃsu. Sakkopi uṭṭhāyāsanā mahāsattassa thutiṃ katvā añjaliṃ paggayha sūriyaṃ namassanto viya mahāsattaṃ namassamāno sapariso pakkāmi. Etamatthaṃ viditvā satthā imā gāthāyo abhāsi –</p>



<p class="hangnum"><span class="newparamark" id="kn14b_17_para91"></span><a name="para91"></a><span class="paranum">91</span>.</p>



<p class="gatha1"> ‘‘Sutvāna gāthā paramatthasaṃhitā, subhāsitā isinā paṇḍitena;</p>



<p class="gathalast">Te vedajātā anumodamānā, pakkāmu devā devapuraṃ yasassino.</p>



<p class="hangnum"><span class="newparamark" id="kn14b_17_para92"></span><a name="para92"></a><span class="paranum">92</span>.</p>



<p class="gatha1"> ‘‘Gāthā imā atthavatī subyañjanā, subhāsitā isinā paṇḍitena;</p>



<p class="gatha2">Yo kocimā aṭṭhikatvā suṇeyya, labhetha pubbāpariyaṃ visesaṃ;</p>



<p class="gathalast">Laddhāna pubbāpariyaṃ visesaṃ, adassanaṃ maccurājassa gacche’’ti.</p>



<p class="bodytext">Tattha <a name="V5.0145"></a> <span class="bld">paramatthasaṃhitā</span>ti aniccādidīpanena nibbānanissitā. <span class="bld">Gāthā imā</span>ti idaṃ satthā sarabhaṅgasatthuno nibbānadāyakaṃ subhāsitaṃ vaṇṇento āha. Tattha <span class="bld">atthavatī</span>ti nibbānadāyakaṭṭhena paramatthanissitā. <span class="bld">Subyañjanā</span>ti parisuddhabyañjanā. <span class="bld">Subhāsitā</span>ti sukathitā. <span class="bld">Aṭṭhikatvā</span>ti attano atthikabhāvaṃ katvā atthiko hutvā sakkaccaṃ suṇeyya. <span class="bld">Pubbāpariya</span>nti paṭhamajjhānaṃ pubbaviseso, dutiyajjhānaṃ aparaviseso. Dutiyajjhānaṃ pubbaviseso, tatiyajjhānaṃ aparavisesoti evaṃ aṭṭhasamāpatticatumaggavasena pubbāparabhāvena ṭhitaṃ visesaṃ. <span class="bld">Adassana</span>nti pariyosāne aparavisesaṃ <a name="M5.0161"></a> arahattaṃ labhitvā nibbānaṃ pāpuṇeyya. Nibbānappatto hi puggalo maccurājassa adassanaṃ gato nāma hotīti.</p>



<p class="bodytext">Evaṃ satthā arahattena desanāya kūṭaṃ gaṇhitvā ‘‘na, bhikkhave, idāneva, pubbepi moggallānassa āḷāhane pupphavassaṃ vassī’’ti vatvā saccāni pakāsetvā jātakaṃ samodhānento āha –</p>



<p class="hangnum"><span class="newparamark" id="kn14b_17_para93"></span><a name="para93"></a><span class="paranum">93</span>.</p>



<p class="gatha1"> ‘‘Sālissaro sāriputto, meṇḍissaro ca kassapo;</p>



<p class="gathalast">Pabbato anuruddho ca, kaccāyano ca devalo;</p>



<p class="hangnum"><span class="newparamark" id="kn14b_17_para94"></span><a name="para94"></a><span class="paranum">94</span>.</p>



<p class="gatha1"> ‘‘Anusisso ca ānando, kisavaccho ca kolito;</p>



<p class="gatha2">Nārado udāyitthero, parisā buddhaparisā;</p>



<p class="gathalast">Sarabhaṅgo lokanātho, evaṃ dhāretha jātaka’’nti.</p>



<p class="centered">Sarabhaṅgajātakavaṇṇanā dutiyā.</p>



<p class="hangnum"> </p>



<p class="bodytext"> [523] 3. Alambusājātakavaṇṇanā</p>



<p class="bodytext"><span class="bld">Athabravī</span>ti <a name="P5.0152"></a> idaṃ satthā jetavane viharanto purāṇadutiyikāpalobhanaṃ ārabbha kathesi. Vatthu <span class="bld">indriyajātake</span> (jā. 1.8.60 ādayo) vitthāritameva. Satthā pana taṃ bhikkhuṃ ‘‘saccaṃ kira tvaṃ, bhikkhu, ukkaṇṭhitosī’’ti pucchitvā ‘‘saccaṃ, bhante’’ti vutte ‘‘kena ukkaṇṭhāpitosī’’ti vatvā ‘‘purāṇadutiyikāyā’’ti vutte ‘‘bhikkhu esā itthī tuyhaṃ anatthakārikā, tvaṃ etaṃ nissāya jhānaṃ nāsetvā tīṇi saṃvaccharāni mūḷho visaññī nipajjitvā uppannāya saññāya mahāparidevaṃ paridevī’’ti vatvā atītaṃ āhari.</p>



<p class="bodytext">Atīte <a name="V5.0146"></a> bārāṇasiyaṃ brahmadatte rajjaṃ kārente bodhisatto kāsiraṭṭhe brāhmaṇakule nibbattitvā vayappatto sabbasippesu nipphattiṃ patvā isipabbajjaṃ pabbajitvā araññāyatane vanamūlaphalāhāro yāpesi. Athekā migī tassa passāvaṭṭhāne sambhavamissakaṃ tiṇaṃ khāditvā udakaṃ pivi. Ettakeneva ca tasmiṃ paṭibaddhacittā gabbhaṃ paṭilabhitvā tato paṭṭhāya katthaci agantvā tattheva tiṇaṃ khāditvā assamassa sāmanteyeva vicarati<a name="M5.0162"></a>. Mahāsatto pariggaṇhanto taṃ kāraṇaṃ aññāsi. Sā aparabhāge manussadārakaṃ vijāyi. Mahāsatto taṃ puttasinehena paṭijaggi, ‘‘isisiṅgo’’tissa nāmaṃ akāsi. Atha naṃ mahāsatto viññutappattaṃ pabbājetvā attano mahallakakāle taṃ ādāya nārivanaṃ nāma gantvā, ‘‘tāta, imasmiṃ himavante imehi pupphehi sadisā itthiyo nāma honti, tā attano vasaṃ gate mahāvināsaṃ pāpenti, na tāsaṃ vasaṃ nāma gantuṃ vaṭṭatī’’ti ovaditvā aparabhāge brahmalokaparāyaṇo ahosi.</p>



<p class="bodytext">Isisiṅgopi jhānakīḷaṃ kīḷanto himavantappadese vāsaṃ kappesi. Ghoratapo paramadhitindriyo ahosi. Athassa sīlatejena sakkassa bhavanaṃ kampi, sakko āvajjento taṃ kāraṇaṃ ñatvā ‘‘ayaṃ maṃ sakkattā cāveyya, ekaṃ accharaṃ pesetvā sīlamassa bhindāpessāmī’’ti sakaladevalokaṃ upaparikkhanto attano aḍḍhateyyakoṭisaṅkhānaṃ paricārikānaṃ majjhe ekaṃ alambusaṃ nāma accharaṃ ṭhapetvā aññaṃ tassa sīlaṃ bhindituṃ samatthaṃ adisvā taṃ pakkosāpetvā tassa sīlabhedaṃ kātuṃ āṇāpesi. Tamatthaṃ <a name="P5.0153"></a> āvikaronto satthā paṭhamaṃ gāthamāha –</p>



<p class="hangnum"><span class="newparamark" id="kn14b_17_para95"></span><a name="para95"></a><span class="paranum">95</span>.</p>



<p class="gatha1"> ‘‘Athabravi brahā indo, vatrabhū jayataṃ pitā;</p>



<p class="gathalast">Devakaññaṃ parābhetvā, sudhammāyaṃ alambusa’’nti.</p>



<p class="bodytext">Tattha <span class="bld">brahā</span>ti mahā. <span class="bld">Vatrabhū</span>ti vatrassa nāma asurassa abhibhavitā. <span class="bld">Jayataṃ pitā</span>ti jayantānaṃ jayappattānaṃ sesānaṃ tettiṃsāya devaputtānaṃ pitukiccasādhanena pitā. <span class="bld">Parābhetvā</span>ti hadayaṃ bhinditvā olokento viya taṃ ‘‘paṭibalā aya’’nti ñatvāti attho. <span class="bld">Sudhammāya</span>nti sudhammāyaṃ devasabhāyaṃ.</p>



<p class="bodytext">Paṇḍukambalasilāsane nisinno taṃ alambusaṃ pakkosāpetvā idamāha –</p>



<p class="hangnum"><span class="newparamark" id="kn14b_17_para96"></span><a name="para96"></a><span class="paranum">96</span>.</p>



<p class="gatha1"> ‘‘Misse <a name="V5.0147"></a> devā taṃ yācanti, tāvatiṃsā saindakā;</p>



<p class="gathalast">Isippalobhane gaccha, isisiṅgaṃ alambuse’’ti.</p>



<p class="bodytext">Tattha <a name="M5.0163"></a> <span class="bld">misse</span>ti taṃ ālapati, idañca tassā nāmaṃ, sabbā panitthiyo purise kilesamissanena missanato ‘‘missā’’ti vuccanti, tena sādhāraṇena guṇanāmenālapanto evamāha. <span class="bld">Isippalobhane</span>ti isīnaṃ palobhanasamatthe. <span class="bld">Isisiṅga</span>nti tassa kira matthake migasiṅgākārena dve cūḷā uṭṭhahiṃsu, tasmā evaṃ vuccati.</p>



<p class="bodytext">Iti sakko ‘‘gaccha isisiṅgaṃ upasaṅkamitvā attano vasaṃ ānetvā sīlamassa bhindā’’ti alambusaṃ āṇāpesi.</p>



<p class="hangnum"><span class="newparamark" id="kn14b_17_para97"></span><a name="para97"></a><span class="paranum">97</span>.</p>



<p class="gatha1"> ‘‘Purāyaṃ amhe acceti, vattavā brahmacariyavā;</p>



<p class="gathalast">Nibbānābhirato vuddho, tassa maggāni āvarā’’ti. – vacanaṃ āha;</p>



<p class="bodytext">Tattha <span class="bld">purāya</span>nti ayaṃ tāpaso vattasampanno ca brahmacariyavā ca, so panesa dīghāyukatāya nibbānasaṅkhāte magge abhirato guṇavuddhiyā ca vuddho. Tasmā yāva esa amhe nātikkamati, na abhibhavitvā imamhā ṭhānā cāveti, tāvadeva tvaṃ gantvā tassa devalokagamanāni maggāni āvara, yathā idha nāgacchati, evaṃ karohīti attho.</p>



<p class="bodytext">Taṃ sutvā alambusā gāthādvayamāha –</p>



<p class="hangnum"><span class="newparamark" id="kn14b_17_para98"></span><a name="para98"></a><span class="paranum">98</span>.</p>



<p class="gatha1"> ‘‘Devarāja kimeva tvaṃ, mameva tuvaṃ sikkhasi;</p>



<p class="gathalast">Isippalobhane gaccha, santi aññāpi accharā.</p>



<p class="hangnum"><span class="newparamark" id="kn14b_17_para99"></span><a name="para99"></a><span class="paranum">99</span>.</p>



<p class="gatha1"> ‘‘Mādisiyo pavarā ceva, asoke nandane vane;</p>



<p class="gathalast">Tāsampi hotu pariyāyo, tāpi yantu palobhanā’’ti.</p>



<p class="bodytext">Tattha <a name="P5.0154"></a> <span class="bld">kimeva tva</span>nti kiṃ nāmetaṃ tvaṃ karosīti dīpeti. <span class="bld">Mameva tuvaṃ sikkhasī</span>ti imasmiṃ sakaladevaloke mameva tuvaṃ ikkhasi, aññaṃ na passasīti adhippāyena vadati. <span class="bld">Sa</span>-kāro panettha byañjanasandhikaro. <span class="bld">Isippalobhane gacchā</span>ti kiṃkāraṇā maññeva evaṃ vadesīti adhippāyo<a name="V5.0148"></a>. <span class="bld">Pavarā cevā</span>ti mayā uttaritarā ceva. <span class="bld">Asoke</span>ti sokarahite. <span class="bld">Nandane</span>ti nandijanake. <span class="bld">Pariyāyo</span>ti gamanavāro.</p>



<p class="bodytext">Tato <a name="M5.0164"></a> sakko tisso gāthāyo abhāsi –</p>



<p class="hangnum"><span class="newparamark" id="kn14b_17_para100"></span><a name="para100"></a><span class="paranum">100</span>.</p>



<p class="gatha1"> ‘‘Addhā hi saccaṃ bhaṇasi, santi aññāpi accharā;</p>



<p class="gathalast">Tādisiyo pavarā ceva, asoke nandane vane.</p>



<p class="hangnum"><span class="newparamark" id="kn14b_17_para101"></span><a name="para101"></a><span class="paranum">101</span>.</p>



<p class="gatha1"> ‘‘Na tā evaṃ pajānanti, pāricariyaṃ pumaṃ gatā;</p>



<p class="gathalast">Yādisaṃ tvaṃ pajānāsi, nāri sabbaṅgasobhane.</p>



<p class="hangnum"><span class="newparamark" id="kn14b_17_para102"></span><a name="para102"></a><span class="paranum">102</span>.</p>



<p class="gatha1"> ‘‘Tvameva gaccha kalyāṇi, itthīnaṃ pavarā casi;</p>



<p class="gathalast">Taveva vaṇṇarūpena, savasamānayissasī’’ti.</p>



<p class="bodytext">Tattha <span class="bld">pumaṃ gatā</span>ti purisaṃ upasaṅkamantā samānā purisapalobhinipāricariyaṃ na jānanti. <span class="bld">Vaṇṇarūpenā</span>ti sarīravaṇṇena ceva rūpasampattiyā ca. <span class="bld">Savasamānayissasī</span>ti taṃ tāpasaṃ attano vasaṃ ānessasīti.</p>



<p class="bodytext">Taṃ sutvā alambusā dve gāthā abhāsi –</p>



<p class="hangnum"><span class="newparamark" id="kn14b_17_para103"></span><a name="para103"></a><span class="paranum">103</span>.</p>



<p class="gatha1"> ‘‘Na vāhaṃ na gamissāmi, devarājena pesitā;</p>



<p class="gathalast">Vibhemi cetaṃ āsāduṃ, uggatejo hi brāhmaṇo.</p>



<p class="hangnum"><span class="newparamark" id="kn14b_17_para104"></span><a name="para104"></a><span class="paranum">104</span>.</p>



<p class="gatha1"> ‘‘Aneke nirayaṃ pattā, isimāsādiyā janā;</p>



<p class="gathalast">Āpannā mohasaṃsāraṃ, tasmā lomāni haṃsaye’’ti.</p>



<p class="bodytext">Tattha <span class="bld">na vāha</span>nti na ve ahaṃ. <span class="bld">Vibhemī</span>ti bhāyāmi. <span class="bld">Āsādu</span>nti āsādituṃ. Idaṃ vuttaṃ hoti – nāhaṃ, deva, tayā pesitā na gamissāmi, apicāhaṃ taṃ isiṃ sīlabhedanatthāya allīyituṃ bhāyāmi, uggatejo hi soti. <span class="bld">Āsādiyā</span>ti āsādetvā. <span class="bld">Mohasaṃsāra</span>nti mohena saṃsāraṃ, mohena isiṃ palobhetvā saṃsāraṃ āpannā vaṭṭadukkhe patiṭṭhitā sattā gaṇanapathaṃ atikkantā<a name="V5.0149"></a>. <span class="bld">Tasmā</span>ti tena kāraṇena. <span class="bld">Lomāni haṃsaye</span>ti ahaṃ lomāni uṭṭhapemi, ‘‘tassa kirāhaṃ sīlaṃ bhindissāmī’’ti cintayamānāya me lomāni pahaṃsantīti vadati.</p>



<p class="hangnum"><span class="newparamark" id="kn14b_17_para105"></span><a name="para105"></a><span class="paranum">105</span>.</p>



<p class="gatha1"> ‘‘Idaṃ vatvāna pakkāmi, accharā kāmavaṇṇinī;</p>



<p class="gathalast">Missā missitumicchantī, isisiṅgaṃ alambusā.</p>



<p class="hangnum"><span class="newparamark" id="kn14b_17_para106"></span><a name="para106"></a><span class="paranum">106</span>.</p>



<p class="gatha1"> ‘‘Sā <a name="P5.0155"></a><a name="M5.0165"></a> ca taṃ vanamogayha, isisiṅgena rakkhitaṃ;</p>



<p class="gathalast">Bimbijālakasañchannaṃ, samantā addhayojanaṃ.</p>



<p class="hangnum"><span class="newparamark" id="kn14b_17_para107"></span><a name="para107"></a><span class="paranum">107</span>.</p>



<p class="gatha1"> ‘‘Pātova pātarāsamhi, udaṇhasamayaṃ pati;</p>



<p class="gathalast">Aggiṭṭhaṃ parimajjantaṃ, isisiṅgaṃ upāgamī’’ti. – imā abhisambuddhagāthā;</p>



<p class="bodytext">Tattha <span class="bld">pakkāmī</span>ti tena hi, devarāja, āvajjeyyāsi manti attano sayanagabbhaṃ pavisitvā alaṅkaritvā isisiṅgaṃ kilesena missituṃ icchantī pakkāmi, bhikkhave, sā accharā tassa assamaṃ gatāti. <span class="bld">Bimbijālakasañchanna</span>nti rattaṅkuravanena sañchannaṃ. <span class="bld">Pātova pātarāsamhī</span>ti, bhikkhave, pātarāsavelāya pātova pageyeva atipageva. <span class="bld">Udaṇhasamayaṃ patī</span>ti sūriyuggamanavelāyameva. <span class="bld">Aggiṭṭha</span>nti aggisālaṃ. Rattiṃ padhānamanuyuñjitvā pātova nhatvā udakakiccaṃ katvā paṇṇasālāyaṃ thokaṃ jhānasukhena vītināmetvā nikkhamitvā aggisālaṃ sammajjantaṃ taṃ isisiṅgaṃ sā upāgami, itthivilāsaṃ dassentī tassa purato aṭṭhāsi.</p>



<p class="bodytext">Atha naṃ tāpaso pucchanto āha –</p>



<p class="hangnum"><span class="newparamark" id="kn14b_17_para108"></span><a name="para108"></a><span class="paranum">108</span>.</p>



<p class="gatha1"> ‘‘Kā nu vijjurivābhāsi, osadhī viya tārakā;</p>



<p class="gathalast">Vicittahatthābharaṇā, āmuttamaṇikuṇḍalā.</p>



<p class="hangnum"><span class="newparamark" id="kn14b_17_para109"></span><a name="para109"></a><span class="paranum">109</span>.</p>



<p class="gatha1"> ‘‘Ādiccavaṇṇasaṅkāsā, hemacandanagandhinī;</p>



<p class="gathalast">Saññatūrū mahāmāyā, kumārī cārudassanā.</p>



<p class="hangnum"><span class="newparamark" id="kn14b_17_para110"></span><a name="para110"></a><span class="paranum">110</span>.</p>



<p class="gatha1"> ‘‘Vilaggā mudukā suddhā, pādā te suppatiṭṭhitā;</p>



<p class="gathalast">Gamanā kāmanīyā te, harantiyeva me mano.</p>



<p class="hangnum"><span class="newparamark" id="kn14b_17_para111"></span><a name="para111"></a><span class="paranum">111</span>.</p>



<p class="gatha1"> ‘‘Anupubbā <a name="V5.0150"></a> ca te ūrū, nāganāsasamūpamā;</p>



<p class="gathalast">Vimaṭṭhā tuyhaṃ sussoṇī, akkhassa phalakaṃ yathā.</p>



<p class="hangnum"><span class="newparamark" id="kn14b_17_para112"></span><a name="para112"></a><span class="paranum">112</span>.</p>



<p class="gatha1"> ‘‘Uppalasseva kiñjakkhā, nābhi te sādhusaṇṭhitā;</p>



<p class="gathalast">Purā kaṇhañjanasseva, dūrato patidissati.</p>



<p class="hangnum"><span class="newparamark" id="kn14b_17_para113"></span><a name="para113"></a><span class="paranum">113</span>.</p>



<p class="gatha1"> ‘‘Duvidhā <a name="M5.0166"></a> jātā urajā, avaṇṭā sādhupaccudā;</p>



<p class="gathalast">Payodharā apatitā, aḍḍhalābusamā thanā.</p>



<p class="hangnum"><span class="newparamark" id="kn14b_17_para114"></span><a name="para114"></a><span class="paranum">114</span>.</p>



<p class="gatha1"> ‘‘Dīghā kambutalābhāsā, gīvā eṇeyyakā yathā;</p>



<p class="gathalast">Paṇḍarāvaraṇā vaggu, catutthamanasannibhā.</p>



<p class="hangnum"><span class="newparamark" id="kn14b_17_para115"></span><a name="para115"></a><span class="paranum">115</span>.</p>



<p class="gatha1"> ‘‘Uddhaggā <a name="P5.0156"></a> ca adhaggā ca, dumaggaparimajjitā;</p>



<p class="gathalast">Duvijā nelasambhūtā, dantā tava sudassanā.</p>



<p class="hangnum"><span class="newparamark" id="kn14b_17_para116"></span><a name="para116"></a><span class="paranum">116</span>.</p>



<p class="gatha1"> ‘‘Apaṇḍarā lohitantā, jiñjūkaphalasannibhā;</p>



<p class="gathalast">Āyatā ca visālā ca, nettā tava sudassanā.</p>



<p class="hangnum"><span class="newparamark" id="kn14b_17_para117"></span><a name="para117"></a><span class="paranum">117</span>.</p>



<p class="gatha1"> ‘‘Nātidīghā susammaṭṭhā, kanakabyāsamocitā;</p>



<p class="gathalast">Uttamaṅgaruhā tuyhaṃ, kesā candanagandhikā.</p>



<p class="hangnum"><span class="newparamark" id="kn14b_17_para118"></span><a name="para118"></a><span class="paranum">118</span>.</p>



<p class="gatha1"> ‘‘Yāvatā kasigorakkhā, vāṇijānañca yā gati;</p>



<p class="gathalast">Isīnañca parakkantaṃ, saññatānaṃ tapassinaṃ.</p>



<p class="hangnum"><span class="newparamark" id="kn14b_17_para119"></span><a name="para119"></a><span class="paranum">119</span>.</p>



<p class="gatha1"> ‘‘Na te samasamaṃ passe, asmiṃ pathavimaṇḍale;</p>



<p class="gathalast">Ko vā tvaṃ kassa vā putto, kathaṃ jānemu taṃ maya’’nti.</p>



<p class="bodytext">Tattha <span class="bld">vicittahatthābharaṇā</span>ti vicittehi hatthābharaṇehi samannāgatā. <span class="bld">Hemacandanagandhinī</span>ti suvaṇṇavaṇṇacandanagandhavilepanā. <span class="bld">Saññatūrū</span>ti suvaṭṭitaghanaūru sampannaūrulakkhaṇā. <span class="bld">Vilaggā</span>ti saṃkhittamajjhā. <span class="bld">Mudukā</span>ti mudu sukhumālā. <span class="bld">Suddhā</span>ti nimmalā. <span class="bld">Suppatiṭṭhitā</span>ti samaṃ pathaviṃ phusantā <a name="V5.0151"></a> suṭṭhu patiṭṭhitā. <span class="bld">Gamanā</span>ti gacchamānā. <span class="bld">Kāmanīyā</span>ti kantā kāmitabbayuttakā. <span class="bld">Harantiyeva me mano</span>ti ete evarūpena paramena itthivilāsena caṅkamantiyā tava pādā mama cittaṃ harantiyeva. <span class="bld">Vimaṭṭhā</span>ti visālā. <span class="bld">Sussoṇī</span>ti sundarasoṇī. <span class="bld">Akkhassā</span>ti sundaravaṇṇassa akkhassa suvaṇṇaphalakaṃ viya visālā te soṇīti vadati. <span class="bld">Uppalasseva kiñjakkhā</span>ti nīluppalakaṇṇikā viya. <span class="bld">Kaṇhañjanassevā</span>ti sukhumakaṇhalomacittattā evamāha.</p>



<p class="bodytext">‘‘Duvidhā’’tigāthaṃ thane vaṇṇayanto āha. Te hi dve hutvā ure jātā vaṇṭassa abhāvā <span class="bld">avaṇṭā,</span> ure laggā eva hutvā suṭṭhu nikkhantattā <a name="M5.0167"></a> <span class="bld">sādhupaccudā,</span> payassa dhāraṇato <span class="bld">payodharā, apatitā</span>ti na patitā, amilātatāya vā alambanatāya vā na anto paviṭṭhāti apatitā, suvaṇṇaphalake ṭhapitasuvaṇṇamayavaṭṭaalābuno aḍḍhena sadisatāya <span class="bld">aḍḍhalābusamā thanā. Eṇeyyakā yathā</span>ti eṇīmigassa hi dīghā ca vaṭṭā ca gīvā sobhati yathā, evaṃ tava gīvā thokaṃ dīghā. <span class="bld">Kambutalābhāsā</span>ti suvaṇṇāliṅgatalasannibhā gīvāti attho. <span class="bld">Paṇḍarāvaraṇā</span>ti dantāvaraṇā. <span class="bld">Catutthamanasannibhā</span>ti catutthamano vuccati catutthamanavatthubhūtā jivhā. Abhirattabhāvena jivhāsadisaṃ te oṭṭhapariyosānanti vadati. <span class="bld">Uddhaggā</span>ti heṭṭhimadantā. <span class="bld">Adhaggā</span>ti uparimadantā. <span class="bld">Dumaggaparimajjitā</span>ti <a name="P5.0157"></a> dantakaṭṭhaparimajjitā parisuddhā. <span class="bld">Duvijā</span>ti dvijā. <span class="bld">Nelasambhūtā</span>ti niddosesu hanumaṃsapariyosānesu sambhūtā.</p>



<p class="bodytext"><span class="bld">Apaṇḍarā</span>ti kaṇhā. <span class="bld">Lohitantā</span>ti rattapariyantā. <span class="bld">Jiñjūkaphalasannibhā</span>ti rattaṭṭhāne jiñjukaphalasadisā. <span class="bld">Sudassanā</span>ti passantānaṃ atittikarā pañcapasādasamannāgatā. <span class="bld">Nātidīghā</span>ti pamāṇayuttā. <span class="bld">Susammaṭṭhā</span>ti suṭṭhu sammaṭṭhā. <span class="bld">Kanakabyāsamocitā</span>ti kanakabyā vuccati suvaṇṇaphaṇikā, tāya gandhatelaṃ ādāya paharitā suracitā. <span class="bld">Kasigorakkhā</span>ti iminā kasiñca gorakkhañca nissāya jīvanakasatte dasseti. <span class="bld">Yā gatī</span>ti yattakā nipphatti. <span class="bld">Parakkanta</span>nti yattakaṃ isīnaṃ parakkantaṃ, vitthārīkatā imasmiṃ himavante yattakā isayo vasantīti attho. <span class="bld">Na te samasama</span>nti tesu sabbesu ekampi rūpalīḷāvilāsādisamatāya tayā samānaṃ na passāmi. <span class="bld">Ko vā tva</span>nti idaṃ tassā itthibhāvaṃ jānanto purisavohāravasena pucchati.</p>



<p class="bodytext">Evaṃ pādato paṭṭhāya yāva kesā attano vaṇṇaṃ bhāsante tāpase alambusā tuṇhī hutvā tassā kathāya yathānusandhiṃ gatāya tassa sammūḷhabhāvaṃ ñatvā gāthamāha –</p>



<p class="hangnum"><span class="newparamark" id="kn14b_17_para120"></span><a name="para120"></a><span class="paranum">120</span>.</p>



<p class="gatha1"> ‘‘Na <a name="V5.0152"></a> pañhakālo bhaddante, kassapevaṃ gate sati;</p>



<p class="gatha2">Ehi samma ramissāma, ubho asmākamassame;</p>



<p class="gathalast">Ehi taṃ upagūhissaṃ, ratīnaṃ kusalo bhavā’’ti.</p>



<p class="bodytext">Tattha <a name="M5.0168"></a> <span class="bld">kassapevaṃ gate satī</span>ti kassapagotta evaṃ tava citte pavatte sati pañhakālo na hoti. <span class="bld">Sammā</span>ti vayassa, piyavacanālapanametaṃ. <span class="bld">Ratīna</span>nti pañcakāmaguṇaratīnaṃ.</p>



<p class="bodytext">Evaṃ vatvā alambusā cintesi – ‘‘nāyaṃ mayi ṭhitāya hatthapāsaṃ āgamissati, gacchantī viya bhavissāmī’’ti. Sā itthimāyākusalatāya tāpasaṃ anupasaṅkamitvā āgatamaggābhimukhī pāyāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_17_para121"></span><a name="para121"></a><span class="paranum">121</span>.</p>



<p class="gatha1"> ‘‘Idaṃ vatvāna pakkāmi, accharā kāmavaṇṇinī;</p>



<p class="gathalast">Missā missitumicchantī, isisiṅgaṃ alambusā’’ti.</p>



<p class="bodytext">Atha <a name="P5.0158"></a> naṃ tāpaso gacchantiṃ disvā ‘‘ayaṃ gacchatī’’ti attano dandhaparakkamaṃ mandagamanaṃ chinditvā vegena dhāvitvā kesesu hatthena parāmasi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_17_para122"></span><a name="para122"></a><span class="paranum">122</span>.</p>



<p class="gatha1"> ‘‘So ca vegena nikkhamma, chetvā dandhaparakkamaṃ;</p>



<p class="gathalast">Tamuttamāsu veṇīsu, ajjhappatto parāmasi.</p>



<p class="hangnum"><span class="newparamark" id="kn14b_17_para123"></span><a name="para123"></a><span class="paranum">123</span>.</p>



<p class="gatha1"> ‘‘Tamudāvatta kalyāṇī, palissaji susobhanā;</p>



<p class="gathalast">Cavitamhi brahmacariyā, yathā taṃ atha tositā.</p>



<p class="hangnum"><span class="newparamark" id="kn14b_17_para124"></span><a name="para124"></a><span class="paranum">124</span>.</p>



<p class="gatha1"> ‘‘Manasā agamā indaṃ, vasantaṃ nandane vane;</p>



<p class="gathalast">Tassā saṅkappamaññāya, maghavā devakuñjaro.</p>



<p class="hangnum"><span class="newparamark" id="kn14b_17_para125"></span><a name="para125"></a><span class="paranum">125</span>.</p>



<p class="gatha1"> ‘‘Pallaṅkaṃ pahiṇī khippaṃ, sovaṇṇaṃ sopavāhanaṃ;</p>



<p class="gathalast">Sauttaracchadapaññāsaṃ, sahassapaṭiyatthataṃ.</p>



<p class="hangnum"><span class="newparamark" id="kn14b_17_para126"></span><a name="para126"></a><span class="paranum">126</span>.</p>



<p class="gatha1"> ‘‘Tamenaṃ <a name="V5.0153"></a> tattha dhāresi, ure katvāna sobhanā;</p>



<p class="gathalast">Yathā ekamuhuttaṃva, tīṇi vassāni dhārayi.</p>



<p class="hangnum"><span class="newparamark" id="kn14b_17_para127"></span><a name="para127"></a><span class="paranum">127</span>.</p>



<p class="gatha1"> ‘‘Vimado tīhi vassehi, pabujjhitvāna brāhmaṇo;</p>



<p class="gathalast">Addasāsi haritarukkhe, samantā aggiyāyanaṃ.</p>



<p class="hangnum"><span class="newparamark" id="kn14b_17_para128"></span><a name="para128"></a><span class="paranum">128</span>.</p>



<p class="gatha1"> ‘‘Navapattavanaṃ phullaṃ, kokilaggaṇaghositaṃ;</p>



<p class="gathalast">Samantā paviloketvā, rudaṃ assūni vattayi.</p>



<p class="hangnum"><span class="newparamark" id="kn14b_17_para129"></span><a name="para129"></a><span class="paranum">129</span>.</p>



<p class="gatha1"> ‘‘Na <a name="M5.0169"></a> juhe na jape mante, aggihuttaṃ pahāpitaṃ;</p>



<p class="gathalast">Ko nu me pāricariyāya, pubbe cittaṃ palobhayi.</p>



<p class="hangnum"><span class="newparamark" id="kn14b_17_para130"></span><a name="para130"></a><span class="paranum">130</span>.</p>



<p class="gatha1"> ‘‘Araññe me viharato, yo me tejā ha sambhutaṃ;</p>



<p class="gathalast">Nānāratanaparipūraṃ, nāvaṃva gaṇhi aṇṇave’’ti.</p>



<p class="bodytext">Tattha <span class="bld">ajjhappatto</span>ti sampatto. <span class="bld">Tamudāvatta kalyāṇī</span>ti taṃ kese parāmasitvā ṭhitaṃ isiṃ udāvattitvā nivattitvā kalyāṇadassanā sā suṭṭhu sobhanā. <span class="bld">Palissajī</span>ti āliṅgi. <span class="bld">Cavitamhi brahmacariyā, yathā taṃ atha tositā</span>ti, bhikkhave, tassa isino tāvadeva jhānaṃ antaradhāyi. Tasmiṃ tamhā jhānā brahmacariyā cavite yathā taṃ sakkena patthitaṃ, tatheva ahosi. Atha sakkassa patthanāya samiddhabhāvaṃ viditvā sā devakaññā tositā, tassa tena brahmacariyavināsena sañjanitapītipāmojjāti attho.</p>



<p class="bodytext"><span class="bld">Manasā agamā</span>ti sā taṃ āliṅgitvā ṭhitā ‘‘aho vata sakko pallaṅkaṃ me peseyyā’’ti evaṃ pavattena manasā indaṃ agamā. <span class="bld">Nandane vane</span>ti nandijananasamatthatāya nandanavanasaṅkhāte tāvatiṃsabhavane vasantaṃ. <span class="bld">Devakuñjaro</span>ti devaseṭṭho<a name="P5.0159"></a>. <span class="bld">Pahiṇī</span>ti pesesi. ‘‘Pāhiṇī’’tipi pāṭho. <span class="bld">Sopavāhana</span>nti saparivāraṃ. <span class="bld">Sauttaracchadapaññāsa</span>nti paññāsāya uttaracchadehi paṭicchāditaṃ. <span class="bld">Sahassapaṭiyatthata</span>nti sahassadibbakojavatthataṃ. <span class="bld">Tamenaṃ tatthā</span>ti taṃ isisiṅgaṃ tattha dibbapallaṅke nisinnā sā ure katvā dhāresi. <span class="bld">Tīṇi vassānī</span>ti ekamuhuttaṃ viya manussagaṇanāya tīṇi vassāni taṃ ure nipajjāpetvā tattha nisinnā dhāresi.</p>



<p class="bodytext"><span class="bld">Vimado</span>ti <a name="V5.0154"></a> nimmado vigatasaññabhāvo. So hi tīṇi saṃvaccharāni visañño sayitvā pacchā paṭiladdhasañño pabujjhi. Tasmiṃ pabujjhamāne hatthādiphandanaṃ disvāva alambusā tassa pabujjhanabhāvaṃ ñatvā pallaṅkaṃ antaradhāpetvā sayampi antarahitā aṭṭhāsi. <span class="bld">Addasāsī</span>ti so assamapadaṃ olokento ‘‘kena nu khomhi sīlavināsaṃ pāpito’’ti cintetvā mahantena saddena paridevamāno addasāsi. <span class="bld">Haritarukkhe</span>ti aggiyāyanasaṅkhātaṃ aggisālaṃ samantā parivāretvā ṭhite haritapattarukkhe. <span class="bld">Navapattavana</span>nti taruṇehi navapattehi sañchannaṃ vanaṃ. <span class="bld">Ruda</span>nti paridevanto.</p>



<p class="bodytext"><span class="bld">Na</span> <a name="M5.0170"></a> <span class="bld">juhe na jape mante</span>ti ayamassa paridevanagāthā. <span class="bld">Pahāpita</span>nti hāpitaṃ, <span class="bld">pa</span>-kāro upasaggamattaṃ. <span class="bld">Pāricariyāyā</span>ti ko nu kilesapāricariyāya ito pubbe mama cittaṃ palobhayīti paridevati. <span class="bld">Yo me tejā ha sambhuta</span>nti <span class="bld">ha</span>-kāro nipātamattaṃ. Yo mama samaṇatejena sambhūtaṃ jhānaguṇaṃ nānāratanaparipuṇṇaṃ mahantaṃ mahaṇṇave nāvaṃ viya gaṇhi, vināsaṃ pāpesi, ko nāmesoti paridevatīti.</p>



<p class="bodytext">Taṃ sutvā alambusā cintesi – ‘‘sacāhaṃ na kathessāmi, ayaṃ me abhisapissati, handassa kathessāmī’’ti. Sā dissamānena kāyena ṭhatvā gāthamāha –</p>



<p class="hangnum"><span class="newparamark" id="kn14b_17_para131"></span><a name="para131"></a><span class="paranum">131</span>.</p>



<p class="gatha1"> ‘‘Ahaṃ te pāricariyāya, devarājena pesitā;</p>



<p class="gathalast">Avadhiṃ cittaṃ cittena, pamādo tvaṃ na bujjhasī’’ti.</p>



<p class="bodytext">So tassā kathaṃ sutvā pitarā dinnaovādaṃ saritvā ‘‘pitu vacanaṃ akatvā mahāvināsaṃ pattomhī’’ti paridevanto catasso gāthāyo abhāsi –</p>



<p class="hangnum"><span class="newparamark" id="kn14b_17_para132"></span><a name="para132"></a><span class="paranum">132</span>.</p>



<p class="gatha1"> ‘‘Imāni kira maṃ tāto, kassapo anusāsati;</p>



<p class="gathalast">Kamalāsadisitthiyo, tāyo bujjhesi māṇava.</p>



<p class="hangnum"><span class="newparamark" id="kn14b_17_para133"></span><a name="para133"></a><span class="paranum">133</span>.</p>



<p class="gatha1"> ‘‘Uregaṇḍāyo bujjhesi, tāyo bujjhesi māṇava;</p>



<p class="gathalast">Iccānusāsi maṃ tāto, yathā maṃ anukampako.</p>



<p class="hangnum"><span class="newparamark" id="kn14b_17_para134"></span><a name="para134"></a><span class="paranum">134</span>.</p>



<p class="gatha1"> ‘‘Tassāhaṃ <a name="P5.0160"></a> vacanaṃ nākaṃ, pitu vuddhassa sāsanaṃ;</p>



<p class="gathalast">Araññe nimmanussamhi, svajja jhāyāmi ekako.</p>



<p class="hangnum"><span class="newparamark" id="kn14b_17_para135"></span><a name="para135"></a><span class="paranum">135</span>.</p>



<p class="gatha1"> ‘‘Sohaṃ <a name="V5.0155"></a> tathā karissāmi, dhiratthu jīvitena me;</p>



<p class="gathalast">Puna vā tādiso hessaṃ, maraṇaṃ me bhavissatī’’ti.</p>



<p class="bodytext">Tattha <span class="bld">imānī</span>ti imāni vacanāni. <span class="bld">Kamalāsadisitthiyo</span>ti kamalā vuccati nāripupphalatā, tāsaṃ pupphasadisā itthiyo. <span class="bld">Tāyo bujjhesi māṇavā</span>ti māṇava tvaṃ tāyo jāneyyāsi, ñatvā dassanapathaṃ agantvā palāpeyyāsīti yāni evarūpāni vacanāni tadā maṃ tāto anusāsati, imāni kira tānīti. <span class="bld">Uregaṇḍāyo</span>ti uramhi dvīhi gaṇḍehi samannāgatā. <span class="bld">Tāyo bujjhesi, māṇavā</span>ti, māṇava, tāyo attano <a name="M5.0171"></a> vasaṃ gate vināsaṃ pāpentīti tvaṃ jāneyyāsi. <span class="bld">Nāka</span>nti nākariṃ. <span class="bld">Jhāyāmī</span>ti pajjhāyāmi paridevāmi. <span class="bld">Dhiratthu jīvitena me</span>ti dhiratthu garahitaṃ mama jīvitaṃ, jīvitena me ko attho. <span class="bld">Puna vā</span>ti tathā karissāmi, yathā puna vā tādiso bhavissāmi, naṭṭhaṃ jhānaṃ uppādetvā vītarāgo bhavissāmi, maraṇaṃ vā me bhavissatīti.</p>



<p class="bodytext">So kāmarāgaṃ pahāya puna jhānaṃ uppādesi. Athassa samaṇatejaṃ disvā jhānassa ca uppāditabhāvaṃ ñatvā alambusā bhītā khamāpesi. Tamatthaṃ pakāsento satthā dve gāthāyo abhāsi –</p>



<p class="hangnum"><span class="newparamark" id="kn14b_17_para136"></span><a name="para136"></a><span class="paranum">136</span>.</p>



<p class="gatha1"> ‘‘Tassa tejaṃ vīriyañca, dhitiṃ ñatvā avaṭṭhitaṃ;</p>



<p class="gathalast">Sirasā aggahī pāde, isisiṅgaṃ alambusā.</p>



<p class="hangnum"><span class="newparamark" id="kn14b_17_para137"></span><a name="para137"></a><span class="paranum">137</span>.</p>



<p class="gatha1"> ‘‘Mā me kujjha mahāvīra, mā me kujjha mahāise;</p>



<p class="gatha2">Mahā attho mayā ciṇṇo, tidasānaṃ yasassinaṃ;</p>



<p class="gathalast">Tayā pakampitaṃ āsi, sabbaṃ devapuraṃ tadā’’ti.</p>



<p class="bodytext">Atha naṃ so ‘‘khamāmi te, bhadde, yathāsukhaṃ gacchā’’ti vissajjento gāthamāha –</p>



<p class="hangnum"><span class="newparamark" id="kn14b_17_para138"></span><a name="para138"></a><span class="paranum">138</span>.</p>



<p class="gatha1"> ‘‘Tāvatiṃsā ca ye devā, tidasānañca vāsavo;</p>



<p class="gathalast">Tvañca bhadde sukhī hohi, gaccha kaññe yathāsukha’’nti.</p>



<p class="bodytext">Sā taṃ vanditvā teneva suvaṇṇapallaṅkena devapuraṃ gatā. Tamatthaṃ <a name="P5.0161"></a> pakāsento satthā tisso gāthāyo abhāsi –</p>



<p class="hangnum"><span class="newparamark" id="kn14b_17_para139"></span><a name="para139"></a><span class="paranum">139</span>.</p>



<p class="gatha1"> ‘‘Tassa <a name="V5.0156"></a> pāde gahetvāna, katvā ca naṃ padakkhiṇaṃ;</p>



<p class="gathalast">Añjaliṃ paggahetvāna, tamhā ṭhānā apakkami.</p>



<p class="hangnum"><span class="newparamark" id="kn14b_17_para140"></span><a name="para140"></a><span class="paranum">140</span>.</p>



<p class="gatha1"> ‘‘Yo ca tassāsi pallaṅko, sovaṇṇo sopavāhano;</p>



<p class="gatha2">Sauttaracchadapaññāso, sahassapaṭiyatthato;</p>



<p class="gathalast">Tameva pallaṅkamāruyha, agā devāna santike.</p>



<p class="hangnum"><span class="newparamark" id="kn14b_17_para141"></span><a name="para141"></a><span class="paranum">141</span>.</p>



<p class="gatha1"> ‘‘Tamokkamiva āyantiṃ, jalantiṃ vijjutaṃ yathā;</p>



<p class="gathalast">Patīto sumano vitto, devindo adadā vara’’nti.</p>



<p class="bodytext">Tattha <a name="M5.0172"></a> <span class="bld">okkamivā</span>ti dīpakaṃ viya. ‘‘Patīto’’tiādīhi tuṭṭhākārova dassito <span class="bld">adadā vara</span>nti āgantvā vanditvā ṭhitāya tuṭṭho varaṃ adāsi.</p>



<p class="bodytext">Sā tassa santike varaṃ gaṇhantī osānagāthamāha –</p>



<p class="hangnum"><span class="newparamark" id="kn14b_17_para142"></span><a name="para142"></a><span class="paranum">142</span>.</p>



<p class="gatha1"> ‘‘Varañce me ado sakka, sabbabhūtānamissara;</p>



<p class="gatha1">Nisippalobhikā gacche, etaṃ sakka varaṃ vare’’ti.</p>



<p class="bodytext">Tassattho – ‘‘sakka devarāja, sace me tvaṃ varaṃ ado, puna isipalobhikāya na gaccheyyaṃ, mā maṃ etadatthāya pahiṇeyyāsi, etaṃ varaṃ vare yācāmī’’ti.</p>



<p class="bodytext">Satthā tassa bhikkhuno imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhahi. Tadā alambusā purāṇadutiyikā ahosi, isisiṅgo ukkaṇṭhitabhikkhu, pitā mahāisi pana ahameva ahosinti.</p>



<p class="centered">Alambusājātakavaṇṇanā tatiyā.</p>



<p class="hangnum"> </p>



<p class="bodytext"> [524] 4. Saṅkhapālajātakavaṇṇanā</p>



<p class="bodytext"><span class="bld">Ariyāvakāsosī</span>ti <a name="V5.0157"></a> idaṃ satthā jetavane viharanto uposathakammaṃ ārabbha kathesi. Tadā hi satthā uposathike upāsake sampahaṃsetvā ‘‘porāṇakapaṇḍitā mahatiṃ nāgasampattiṃ pahāya uposathavāsaṃ upavasiṃsuyevā’’ti vatvā tehi yācito atītaṃ āhari.</p>



<p class="bodytext">Atīte rājagahe magadharājā nāma rajjaṃ kāresi. Tadā bodhisatto tassa rañño aggamahesiyā kucchimhi nibbatti, ‘‘duyyodhano’’tissa nāmaṃ kariṃsu. So vayappatto takkasilāyaṃ sabbasippāni uggaṇhitvā āgantvā pitu sippaṃ dassesi. Atha naṃ pitā rajje abhisiñcitvā isipabbajjaṃ <a name="P5.0162"></a> pabbajitvā uyyāne vasi. Bodhisatto divasassa tikkhattuṃ pitu santikaṃ agamāsi. Tassa mahālābhasakkāro udapādi. So teneva palibodhena kasiṇaparikammamattampi kātuṃ asakkonto cintesi – ‘‘mahā me <a name="M5.0173"></a> lābhasakkāro, na sakkā mayā idha vasantena imaṃ jaṭaṃ chindituṃ, puttassa me anārocetvāva aññattha gamissāmī’’ti. So kañci ajānāpetvā uyyānā nikkhamitvā magadharaṭṭhaṃ atikkamitvā mahisakaraṭṭhe saṅkhapāladahato nāma nikkhantāya kaṇṇaveṇṇāya nadiyā nivattane candakapabbataṃ upanissāya paṇṇasālaṃ katvā tattha vasanto kasiṇaparikammaṃ katvā jhānābhiññā nibbattetvā uñchācariyāya yāpesi. Tamenaṃ saṅkhapālo nāma nāgarājā mahantena parivārena kaṇṇaveṇṇanadito nikkhamitvā antarantarā upasaṅkamati. So tassa dhammaṃ desesi. Athassa putto pitaraṃ daṭṭhukāmo gataṭṭhānaṃ ajānanto anuvicārāpetvā ‘‘asukaṭṭhāne nāma vasatī’’ti ñatvā tassa dassanatthāya mahantena parivārena tattha gantvā ekamante khandhavāraṃ nivāsetvā katipayehi amaccehi saddhiṃ assamapadābhimukho pāyāsi.</p>



<p class="bodytext">Tasmiṃ khaṇe saṅkhapālo mahantena parivārena dhammaṃ suṇanto nisīdi. So taṃ rājānaṃ āgacchantaṃ disvā isiṃ vanditvā uṭṭhāyāsanā pakkāmi. Rājā pitaraṃ vanditvā paṭisanthāraṃ katvā nisīditvā pucchi – ‘‘bhante, katararājā nāmesa tumhākaṃ santikaṃ āgato’’ti. Tāta, saṅkhapālanāgarājā nāmesoti. So tassa sampattiṃ nissāya nāgabhavane lobhaṃ katvā katipāhaṃ vasitvā pitu bhikkhāhāraṃ nibaddhaṃ dāpetvā attano nagarameva gantvā catūsu dvāresu dānasālāyo kāretvā sakalajambudīpaṃ saṅkhobhento dānaṃ datvā sīlaṃ rakkhitvā uposathakammaṃ katvā nāgabhavanaṃ patthetvā āyupariyosāne nāgabhavane nibbattitvā saṅkhapālanāgarājā ahosi<a name="P5.0163"></a>. So gacchante kāle tāya sampattiyā vippaṭisārī hutvā tato paṭṭhāya manussayoniṃ patthento <a name="V5.0158"></a> uposathavāsaṃ vasi. Athassa nāgabhavane vasantassa uposathavāso na sampajjati, sīlavināsaṃ pāpuṇāti. So tato paṭṭhāya nāgabhavanā nikkhamitvā kaṇṇaveṇṇāya nadiyā avidūre mahāmaggassa ca ekapadikamaggassa ca antare ekaṃ vammikaṃ parikkhipitvā uposathaṃ adhiṭṭhāya samādinnasīlo ‘‘mama cammamaṃsādīhi atthikā cammamaṃsādīni harantū’’ti attānaṃ dānamukhe vissajjetvā vammikamatthake nipanno samaṇadhammaṃ karonto cātuddase pannarase vasitvā pāṭipade nāgabhavanaṃ gacchati.</p>



<p class="bodytext">Tasmiṃ <a name="M5.0174"></a> ekadivasaṃ evaṃ sīlaṃ samādiyitvā nipanne paccantagāmavāsino soḷasa janā ‘‘maṃsaṃ āharissāmā’’ti āvudhahatthā araññe vicarantā kiñci alabhitvā nikkhantā taṃ vammikamatthake nipannaṃ disvā ‘‘mayaṃ ajja godhāpotakampi na labhimhā, imaṃ nāgarājānaṃ vadhitvā khādissāmā’’ti cintetvā ‘‘mahā kho panesa gayhamāno palāyeyya, yathānipannameva taṃ bhogesu sūlehi vijjhitvā dubbalaṃ katvā gaṇhissāmā’’ti sūlāni ādāya upasaṅkamiṃsu. Bodhisattassa sarīraṃ mahantaṃ ekadoṇikanāvappamāṇaṃ vaṭṭetvā ṭhapitasumanapupphadāmaṃ viya jiñjukaphalasannibhehi akkhīhi jayasumanapupphasadisena ca sīsena samannāgataṃ ativiya sobhati. So tesaṃ soḷasannaṃ janānaṃ padasaddena bhogantarato sīsaṃ nīharitvā rattakkhīni ummīletvā te sūlahatthe āgacchante disvā cintesi – ‘‘ajja mayhaṃ manoratho matthakaṃ pāpuṇissati, ahaṃ attānaṃ dānamukhe niyyādetvā vīriyaṃ adhiṭṭhahitvā nipanno, ime mama sarīraṃ sattīhi koṭṭetvā chiddāvachiddaṃ karonte kodhavasena akkhīni ummīletvā na olokessāmī’’ti attano sīlabhedabhayena daḷhaṃ adhiṭṭhāya <a name="P5.0164"></a> sīsaṃ bhogantareyeva pavesetvā nipajji. Atha naṃ te upagantvā naṅguṭṭhe gahetvā kaḍḍhantā bhūmiyaṃ pothetvā tikhiṇasūlehi aṭṭhasu ṭhānesu vijjhitvā sakaṇṭakakāḷavettayaṭṭhiyo pahāramukhehi pavesetvā aṭṭhasu ṭhānesu kājenādāya mahāmaggaṃ paṭipajjiṃsu, mahāsatto sūlehi vijjhanato paṭṭhāya ekaṭṭhānepi kodhavasena akkhīni ummīletvā te na olokesi. Tassa aṭṭhahi kājehi ādāya nīyamānassa sīsaṃ olambetvā bhūmiyaṃ pahari. Atha naṃ ‘‘sīsamassa olambatī’’ti mahāmagge nipajjāpetvā taruṇasūlena nāsāpuṭaṃ vijjhitvā rajjukaṃ pavesetvā sīsaṃ ukkhipitvā kājakoṭiyaṃ laggitvā punapi ukkhipitvā maggaṃ paṭipajjiṃsu.</p>



<p class="bodytext">Tasmiṃ khaṇe videharaṭṭhe mithilanagaravāsī āḷāro nāma kuṭumbiko pañca sakaṭasatāni ādāya sukhayānake nisīditvā gacchanto te bhojaputte bodhisattaṃ tathā gaṇhitvā gacchante disvā tesaṃ soḷasannampi soḷasahi vāhagoṇehi saddhiṃ pasataṃ pasataṃ suvaṇṇamāsake sabbesaṃ nivāsanapārupanāni <a name="V5.0159"></a> bhariyānampi nesaṃ vatthābharaṇāni datvā vissajjāpesi. Atha so nāgabhavanaṃ gantvā tattha papañcaṃ akatvā mahantena <a name="M5.0175"></a> parivārena nikkhamitvā āḷāraṃ upasaṅkamitvā nāgabhavanassa vaṇṇaṃ kathetvā taṃ ādāya nāgabhavanaṃ gantvā tīhi nāgakaññāsatehi saddhiṃ mahantamassa yasaṃ datvā dibbehi kāmehi santappesi. Āḷāro nāgabhavane ekavassaṃ vasitvā dibbakāme paribhuñjitvā ‘‘icchāmahaṃ, samma, pabbajitu’’nti nāgarājassa kathetvā pabbajitaparikkhāre gahetvā nāgabhavanato himavantappadesaṃ gantvā pabbajitvā tattha ciraṃ vasitvā aparabhāge cārikaṃ caranto bārāṇasiṃ patvā rājuyyāne vasitvā punadivase bhikkhāya nagaraṃ pavisitvā rājadvāraṃ agamāsi. Atha naṃ bārāṇasirājā disvā iriyāpathe pasīditvā pakkosāpetvā paññattāsane nisīdāpetvā nānaggarasabhojanaṃ bhojetvā <a name="P5.0165"></a> aññatarasmiṃ nīce āsane nisinno vanditvā tena saddhiṃ sallapanto paṭhamaṃ gāthamāha –</p>



<p class="hangnum"><span class="newparamark" id="kn14b_17_para143"></span><a name="para143"></a><span class="paranum">143</span>.</p>



<p class="gatha1"> ‘‘Ariyāvakāsosi pasannanetto, maññe bhavaṃ pabbajito kulamhā;</p>



<p class="gathalast">Kathaṃ nu vittāni pahāya bhoge, pabbaji nikkhamma gharā sapaññā’’ti.</p>



<p class="bodytext">Tattha <span class="bld">ariyāvakāsosī</span>ti niddosasundarasarīrāvakāsosi, abhirūposīti attho. <span class="bld">Pasannanetto</span>ti pañcahi pasādehi yuttanetto. <span class="bld">Kulamhā</span>ti khattiyakulā vā brāhmaṇakulā vā seṭṭhikulā vā pabbajitosīti maññāmi. <span class="bld">Kathaṃ nū</span>ti kena kāraṇena kiṃ ārammaṇaṃ katvā dhanañca upabhoge ca pahāya gharā nikkhamitvā pabbajitosi sapañña paṇḍitapurisāti pucchati.</p>



<p class="bodytext">Tato paraṃ tāpasassa ca rañño ca vacanappaṭivacanavasena gāthānaṃ sambandho veditabbo –</p>



<p class="hangnum"><span class="newparamark" id="kn14b_17_para144"></span><a name="para144"></a><span class="paranum">144</span>.</p>



<p class="gatha1"> ‘‘Sayaṃ vimānaṃ naradeva disvā, mahānubhāvassa mahoragassa;</p>



<p class="gathalast">Disvāna puññāna mahāvipākaṃ, saddhāyahaṃ pabbajitomhi rāja.</p>



<p class="hangnum"><span class="newparamark" id="kn14b_17_para145"></span><a name="para145"></a><span class="paranum">145</span>.</p>



<p class="gatha1"> ‘‘Na <a name="M5.0176"></a> kāmakāmā na bhayā na dosā, vācaṃ musā pabbajitā bhaṇanti;</p>



<p class="gathalast">Akkhāhi me pucchito etamatthaṃ, sutvāna me jāyihitippasādo.</p>



<p class="hangnum"><span class="newparamark" id="kn14b_17_para146"></span><a name="para146"></a><span class="paranum">146</span>.</p>



<p class="gatha1"> ‘‘Vāṇijja raṭṭhādhipa gacchamāno, pathe addasāsimhi bhojaputte;</p>



<p class="gathalast">Pavaḍḍhakāyaṃ uragaṃ mahantaṃ, ādāya gacchante pamodamāne.</p>



<p class="hangnum"><span class="newparamark" id="kn14b_17_para147"></span><a name="para147"></a><span class="paranum">147</span>.</p>



<p class="gatha1"> ‘‘Sohaṃ <a name="V5.0160"></a> samāgamma janinda tehi, pahaṭṭhalomo avacamhi bhīto;</p>



<p class="gathalast">Kuhiṃ ayaṃ nīyati bhīmakāyo, nāgena kiṃ kāhatha bhojaputtā.</p>



<p class="hangnum"><span class="newparamark" id="kn14b_17_para148"></span><a name="para148"></a><span class="paranum">148</span>.</p>



<p class="gatha1"> ‘‘Nāgo <a name="P5.0166"></a> ayaṃ nīyati bhojanatthā, pavaḍḍhakāyo urago mahanto;</p>



<p class="gathalast">Sāduñca thūlañca muduñca maṃsaṃ, na tvaṃ rasaññāsi videhaputta.</p>



<p class="hangnum"><span class="newparamark" id="kn14b_17_para149"></span><a name="para149"></a><span class="paranum">149</span>.</p>



<p class="gatha1"> ‘‘Ito mayaṃ gantvā sakaṃ niketaṃ, ādāya satthāni vikopayitvā;</p>



<p class="gathalast">Maṃsāni bhokkhāma pamodamānā, mayañhi ve sattavo pannagānaṃ.</p>



<p class="hangnum"><span class="newparamark" id="kn14b_17_para150"></span><a name="para150"></a><span class="paranum">150</span>.</p>



<p class="gatha1"> ‘‘Sace ayaṃ nīyati bhojanatthā, pavaḍḍhakāyo urago mahanto;</p>



<p class="gathalast">Dadāmi vo balibaddāni soḷasa, nāgaṃ imaṃ muñcatha bandhanasmā.</p>



<p class="hangnum"><span class="newparamark" id="kn14b_17_para151"></span><a name="para151"></a><span class="paranum">151</span>.</p>



<p class="gatha1"> ‘‘Addhā hi no bhakkho ayaṃ manāpo, bahū ca no uragā bhuttapubbā;</p>



<p class="gathalast">Karoma te taṃ vacanaṃ aḷāra, mittañca no hohi videhaputta.</p>



<p class="hangnum"><span class="newparamark" id="kn14b_17_para152"></span><a name="para152"></a><span class="paranum">152</span>.</p>



<p class="gatha1"> ‘‘Tadāssu <a name="M5.0177"></a> te bandhanā mocayiṃsu, yaṃ natthuto paṭimokkassa pāse;</p>



<p class="gathalast">Mutto ca so bandhanā nāgarājā, pakkāmi pācīnamukho muhuttaṃ.</p>



<p class="hangnum"><span class="newparamark" id="kn14b_17_para153"></span><a name="para153"></a><span class="paranum">153</span>.</p>



<p class="gatha1"> ‘‘Gantvāna pācīnamukho muhuttaṃ, puṇṇehi nettehi palokayī maṃ;</p>



<p class="gathalast">Tadāssahaṃ piṭṭhito anvagacchiṃ, dasaṅguliṃ añjaliṃ paggahetvā.</p>



<p class="hangnum"><span class="newparamark" id="kn14b_17_para154"></span><a name="para154"></a><span class="paranum">154</span>.</p>



<p class="gatha1"> ‘‘Gaccheva kho tvaṃ taramānarūpo, mā taṃ amittā punaraggahesuṃ;</p>



<p class="gathalast">Dukkho hi luddehi punā samāgamo, adassanaṃ bhojaputtāna gaccha.</p>



<p class="hangnum"><span class="newparamark" id="kn14b_17_para155"></span><a name="para155"></a><span class="paranum">155</span>.</p>



<p class="gatha1"> ‘‘Agamāsi so rahadaṃ vippasannaṃ, nīlobhāsaṃ ramaṇīyaṃ sutitthaṃ;</p>



<p class="gathalast">Samotataṃ <a name="P5.0167"></a> jambuhi vetasāhi, pāvekkhi nittiṇṇabhayo patīto.</p>



<p class="hangnum"><span class="newparamark" id="kn14b_17_para156"></span><a name="para156"></a><span class="paranum">156</span>.</p>



<p class="gatha1"> ‘‘So taṃ pavissa nacirassa nāgo, dibbena me pāturahū janinda;</p>



<p class="gathalast">Upaṭṭhahī maṃ pitaraṃva putto, hadayaṅgamaṃ kaṇṇasukhaṃ bhaṇanto.</p>



<p class="hangnum"><span class="newparamark" id="kn14b_17_para157"></span><a name="para157"></a><span class="paranum">157</span>.</p>



<p class="gatha1"> ‘‘Tvaṃ <a name="V5.0161"></a> mesi mātā ca pitā aḷāra, abbhantaro pāṇadado sahāyo;</p>



<p class="gatha2">Sakañca iddhiṃ paṭilābhakosmi, aḷāra passa me nivesanāni;</p>



<p class="gathalast">Pahūtabhakkhaṃ bahuannapānaṃ, masakkasāraṃ viya vāsavassā’’ti.</p>



<p class="bodytext">Tattha <span class="bld">vimāna</span>nti saṅkhapālanāgarañño anekasatanāṭakasampattisampannaṃ kañcanamaṇivimānaṃ. <span class="bld">Puññāna</span>nti tena katapuññānaṃ mahantaṃ vipākaṃ disvā kammañca <a name="M5.0178"></a> phalañca paralokañca saddahitvā pavattāya saddhāya ahaṃ pabbajito. <span class="bld">Na kāmakāmā</span>ti na vatthukāmenapi bhayenapi dosenapi musā bhaṇanti. <span class="bld">Jāyihitī</span>ti, bhante, tumhākaṃ vacanaṃ sutvā mayhampi pasādo somanassaṃ jāyissati. <span class="bld">Vāṇijja</span>nti vāṇijjakammaṃ karissāmīti gacchanto. <span class="bld">Pathe addasāsimhī</span>ti pañcannaṃ sakaṭasatānaṃ purato sukhayānake nisīditvā gacchanto mahāmagge janapadamanusse addasaṃ. <span class="bld">Pavaḍḍhakāya</span>nti vaḍḍhitakāyaṃ. <span class="bld">Ādāyā</span>ti aṭṭhahi kājehi gahetvā. <span class="bld">Avacamhī</span>ti abhāsiṃ. <span class="bld">Bhīmakāyo</span>ti bhayajanakakāyo. <span class="bld">Bhojaputtā</span>ti luddaputtake piyasamudācārenālapati. <span class="bld">Videhaputtā</span>ti videharaṭṭhavāsitāya āḷāraṃ ālapiṃsu. <span class="bld">Vikopayitvā</span>ti chinditvā. <span class="bld">Mayañhi vo sattavo</span>ti mayaṃ pana nāgānaṃ verino nāma. <span class="bld">Bhojanatthā</span>ti bhojanatthāya. <span class="bld">Mittañca no hohī</span>ti tvaṃ amhākaṃ mitto hohi, kataguṇaṃ jāna.</p>



<p class="bodytext"><span class="bld">Tadāssu te</span>ti, mahārāja, tehi bhojaputtehi evaṃ vutte ahaṃ tesaṃ soḷasa vāhagoṇe nivāsanapārupanāni pasataṃ pasataṃ suvaṇṇamāsake bhariyānañca nesaṃ vatthālaṅkāraṃ adāsiṃ, atha te saṅkhapālanāgarājānaṃ bhūmiyaṃ nipajjāpetvā attano kakkhaḷatāya sakaṇṭakakāḷavettalatāya koṭiyaṃ gahetvā ākaḍḍhituṃ ārabhiṃsu. Athāhaṃ nāgarājānaṃ kilamantaṃ disvā akilamentova asinā tā latā chinditvā dārakānaṃ kaṇṇavedhato vaṭṭinīharaṇaniyāmena adukkhāpento saṇikaṃ nīhariṃ, tasmiṃ kāle te bhojaputtā yaṃ bandhanaṃ assa natthuto pavesetvā pāse paṭimokkaṃ, tasmā bandhanā taṃ <a name="P5.0168"></a> uragaṃ mocayiṃsu. Tassa nāsato saha pāsena taṃ rajjukaṃ nīhariṃsūti dīpeti. Iti te uragaṃ vissajjetvā thokaṃ gantvā ‘‘ayaṃ urago dubbalo, matakāle naṃ gahetvā gamissāmā’’ti nilīyiṃsu.</p>



<p class="bodytext"><span class="bld">Puṇṇehī</span>ti sopi muhuttaṃ pācīnābhimukho gantvā assupuṇṇehi nettehi maṃ palokayi. <span class="bld">Tadāssaha</span>nti tadā assa ahaṃ. <span class="bld">Gacchevā</span>ti evaṃ taṃ avacanti vadati. <span class="bld">Rahada</span>nti kaṇṇaveṇṇadahaṃ. <span class="bld">Samotata</span>nti ubhayatīresu jamburukkhavetasarukkhehi otataṃ vitataṃ. <span class="bld">Nittiṇṇabhayo patīto</span>ti so <a name="M5.0179"></a> kira taṃ dahaṃ pavisanto āḷārassa nipaccakāraṃ dassetvā yāva naṅguṭṭhā otari, udake <a name="V5.0162"></a> paviṭṭhaṭṭhānamevassa nibbhayaṃ ahosi, tasmā nittiṇṇabhayo patīto haṭṭhatuṭṭho pāvekkhīti. <span class="bld">Pavissā</span>ti pavisitvā. <span class="bld">Dibbena me</span>ti nāgabhavane pamādaṃ anāpajjitvā mayi kaṇṇaveṇṇatīraṃ anatikkanteyeva dibbena parivārena mama purato pāturahosi. <span class="bld">Upaṭṭhahī</span>ti upāgami. <span class="bld">Abbhantaro</span>ti hadayamaṃsasadiso. Tvaṃ mama bahupakāro, sakkāraṃ te karissāmi. <span class="bld">Passa me nivesanānī</span>ti mama nāgabhavanaṃ passa. <span class="bld">Masakkasāraṃ viyā</span>ti masakkasāro vuccati osakkanaparisakkanābhāvena ghanasāratāya ca sinerupabbatarājā. Ayaṃ tattha māpitaṃ tāvatiṃsabhavanaṃ sandhāyevamāha.</p>



<p class="bodytext">Mahārāja! Evaṃ vatvā so nāgarājā uttari attano nāgabhavanaṃ vaṇṇento gāthādvayamāha –</p>



<p class="hangnum"><span class="newparamark" id="kn14b_17_para158"></span><a name="para158"></a><span class="paranum">158</span>.</p>



<p class="gatha1"> ‘‘Taṃ bhūmibhāgehi upetarūpaṃ, asakkharā ceva mudū subhā ca;</p>



<p class="gathalast">Nīcattiṇā apparajā ca bhūmi, pāsādikā yattha jahanti sokaṃ.</p>



<p class="hangnum"><span class="newparamark" id="kn14b_17_para159"></span><a name="para159"></a><span class="paranum">159</span>.</p>



<p class="gatha1"> ‘‘Anāvakulā veḷuriyūpanīlā, catuddisaṃ ambavanaṃ surammaṃ;</p>



<p class="gathalast">Pakkā ca pesī ca phalā suphullā, niccotukā dhārayantī phalānī’’ti.</p>



<p class="bodytext">Tattha <span class="bld">asakkharā</span>ti yā tattha bhūmi pāsāṇasakkhararahitā mudu subhā kañcanarajatamaṇimayā sattaratanavālukākiṇṇā. <span class="bld">Nīcattiṇā</span>ti indagopakapiṭṭhisadisavaṇṇehi nīcatiṇehi samannāgatā. <span class="bld">Apparajā</span>ti paṃsurahitā. <span class="bld">Yattha jahanti soka</span>nti yattha paviṭṭhamattāva nissokā honti. <span class="bld">Anāvakulā</span>ti <a name="P5.0169"></a> na avakulā akhāṇumā upari ukkulavikulabhāvarahitā vā samasaṇṭhitā. <span class="bld">Veḷuriyūpanīlā</span>ti veḷuriyena upanīlā, tasmiṃ nāgabhavane veḷuriyamayā pasannasalilā nīlobhāsā anekavaṇṇakamaluppalasañchannā pokkharaṇīti attho. <span class="bld">Catuddisa</span>nti tassā pokkharaṇiyā catūsu disāsu. <span class="bld">Pakkā cā</span>ti tasmiṃ ambavane ambarukkhā pakkaphalā ca <a name="M5.0180"></a> aḍḍhapakkaphalā ca taruṇaphalā ca phullitāyevāti attho. <span class="bld">Niccotukā</span>ti channampi utūnaṃ anurūpehi pupphaphalehi samannāgatāti.</p>



<p class="hangnum"><span class="newparamark" id="kn14b_17_para160"></span><a name="para160"></a><span class="paranum">160</span>.</p>



<p class="gatha1"> Tesaṃ vanānaṃ naradeva majjhe, nivesanaṃ bhassarasannikāsaṃ;</p>



<p class="gathalast">Rajataggaḷaṃ sovaṇṇamayaṃ uḷāraṃ, obhāsatī vijjurivantalikkhe.</p>



<p class="hangnum"><span class="newparamark" id="kn14b_17_para161"></span><a name="para161"></a><span class="paranum">161</span>.</p>



<p class="gatha1"> ‘‘Maṇīmayā <a name="V5.0163"></a> soṇṇamayā uḷārā, anekacittā satataṃ sunimmitā;</p>



<p class="gathalast">Paripūrā kaññāhi alaṅkatāhi, suvaṇṇakāyūradharāhi rāja.</p>



<p class="hangnum"><span class="newparamark" id="kn14b_17_para162"></span><a name="para162"></a><span class="paranum">162</span>.</p>



<p class="gatha1"> ‘‘So saṅkhapālo taramānarūpo, pāsādamāruyha anomavaṇṇo;</p>



<p class="gathalast">Sahassathambhaṃ atulānubhāvaṃ, yatthassa bhariyā mahesī ahosi.</p>



<p class="hangnum"><span class="newparamark" id="kn14b_17_para163"></span><a name="para163"></a><span class="paranum">163</span>.</p>



<p class="gatha1"> ‘‘Ekā ca nārī taramānarūpā, ādāya veḷuriyamayaṃ mahagghaṃ;</p>



<p class="gathalast">Subhaṃ maṇiṃ jātimantūpapannaṃ, acoditā āsanamabbhihāsi.</p>



<p class="hangnum"><span class="newparamark" id="kn14b_17_para164"></span><a name="para164"></a><span class="paranum">164</span>.</p>



<p class="gatha1"> ‘‘Tato maṃ urago hatthe gahetvā, nisīdayī pāmukhaāsanasmiṃ;</p>



<p class="gathalast">Idamāsanaṃ atra bhavaṃ nisīdatu, bhavañhi me aññataro garūnaṃ.</p>



<p class="hangnum"><span class="newparamark" id="kn14b_17_para165"></span><a name="para165"></a><span class="paranum">165</span>.</p>



<p class="gatha1"> ‘‘Aññā ca nārī taramānarūpā, ādāya vāriṃ upasaṅkamitvā;</p>



<p class="gathalast">Pādāni pakkhālayī me janinda, bhariyāva bhattū patino piyassa.</p>



<p class="hangnum"><span class="newparamark" id="kn14b_17_para166"></span><a name="para166"></a><span class="paranum">166</span>.</p>



<p class="gatha1"> ‘‘Aparā <a name="P5.0170"></a><a name="M5.0181"></a> ca nārī taramānarūpā, paggayha sovaṇṇamayāya pātiyā;</p>



<p class="gathalast">Anekasūpaṃ vividhaṃ viyañjanaṃ, upanāmayī bhatta manuññarūpaṃ.</p>



<p class="hangnum"><span class="newparamark" id="kn14b_17_para167"></span><a name="para167"></a><span class="paranum">167</span>.</p>



<p class="gatha1"> ‘‘Turiyehi maṃ bhārata bhuttavantaṃ, upaṭṭhahuṃ bhattu mano viditvā;</p>



<p class="gathalast">Tatuttariṃ maṃ nipatī mahantaṃ, dibbehi kāmehi anappakehī’’ti.</p>



<p class="bodytext">Tattha <span class="bld">nivesana</span>nti pāsādo. <span class="bld">Bhassarasannikāsa</span>nti pabhassaradassanaṃ. <span class="bld">Rajataggaḷa</span>nti rajatadvārakavāṭaṃ. <span class="bld">Maṇīmayā</span>ti evarūpā tattha kūṭāgārā ca gabbhā ca. <span class="bld">Paripūrā</span>ti sampuṇṇā. <span class="bld">So saṅkhapālo</span>ti, mahārāja, ahaṃ evaṃ tasmiṃ nāgabhavanaṃ vaṇṇente taṃ daṭṭhukāmo ahosiṃ, atha maṃ tattha netvā so saṅkhapālo hatthe gahetvā taramāno veḷuriyathambhehi sahassathambhaṃ pāsādaṃ āruyha yasmiṃ ṭhāne assa mahesī ahosi, taṃ ṭhānaṃ netīti dīpeti. <span class="bld">Ekā cā</span>ti mayi pāsādaṃ abhiruḷhe ekā itthī aññehi maṇīhi jātimahantehi upetaṃ subhaṃ veḷuriyāsanaṃ tena nāgarājena avuttāva. <span class="bld">Abbhihāsī</span>ti abhihari, attharīti vuttaṃ hoti.</p>



<p class="bodytext"><span class="bld">Pāmukhaāsanasmi</span>nti pamukhāsanasmiṃ, uttamāsane nisīdāpesīti attho. <span class="bld">Garūna</span>nti mātāpitūnaṃ <a name="V5.0164"></a> me tvaṃ aññataroti evaṃ vatvā nisīdāpesi. <span class="bld">Vividhaṃ viyañjana</span>nti vividhaṃ byañjanaṃ. <span class="bld">Bhatta manuññarūpa</span>nti bhattaṃ manuññarūpaṃ. <span class="bld">Bhāratā</span>ti rājānaṃ ālapati. <span class="bld">Bhuttavanta</span>nti bhuttāviṃ katabhattakiccaṃ. <span class="bld">Upaṭṭhahu</span>nti anekasatehi turiyehi gandhabbaṃ kurumānā upaṭṭhahiṃsu. <span class="bld">Bhattu mano viditvā</span>ti attano patino cittaṃ jānitvā. <span class="bld">Tatuttari</span>nti tato gandhabbakaraṇato uttariṃ. <span class="bld">Maṃ nipatī</span>ti so nāgarājā maṃ upasaṅkami. <span class="bld">Mahantaṃ dibbehī</span>ti mahantehi uḷārehi dibbehi kāmehi tehi ca anappakehi.</p>



<p class="bodytext">Evaṃ upasaṅkamitvā ca pana gāthamāha –</p>



<p class="hangnum"><span class="newparamark" id="kn14b_17_para168"></span><a name="para168"></a><span class="paranum">168</span>.</p>



<p class="gatha1"> ‘‘Bhariyā mametā tisatā aḷāra, sabbattamajjhā padumuttarābhā;</p>



<p class="gathalast">Aḷāra etāssu te kāmakārā, dadāmi te tā paricārayassū’’ti.</p>



<p class="bodytext">Tattha <a name="M5.0182"></a> <span class="bld">sabbattamajjhā</span>ti sabbā attamajjhā, pāṇinā gahitappamāṇamajjhāti attho. Aṭṭhakathāyaṃ pana ‘‘sumajjhā’’ti pāṭho. <span class="bld">Padumuttarābhā</span>ti <a name="P5.0171"></a> padumavaṇṇauttarābhā, padumavaṇṇauttaracchaviyoti attho. <span class="bld">Paricārayassū</span>ti tā attano pādaparicārikā karohīti vatvā tīhi itthisatehi saddhiṃ mahāsampattiṃ mayhaṃ adāsi.</p>



<p class="bodytext">So āha –</p>



<p class="hangnum"><span class="newparamark" id="kn14b_17_para169"></span><a name="para169"></a><span class="paranum">169</span>.</p>



<p class="gatha1"> ‘‘Saṃvaccharaṃ dibbarasānubhutvā, tadāssuhaṃ uttarimajjhabhāsiṃ;</p>



<p class="gathalast">Nāgassidaṃ kinti kathañca laddhaṃ, kathajjhagamāsi vimānaseṭṭhaṃ.</p>



<p class="hangnum"><span class="newparamark" id="kn14b_17_para170"></span><a name="para170"></a><span class="paranum">170</span>.</p>



<p class="gatha1"> ‘‘Adhiccaladdhaṃ pariṇāmajaṃ te, sayaṃkataṃ udāhu devehi dinnaṃ;</p>



<p class="gathalast">Pucchāmi taṃ nāgarājetamatthaṃ, kathajjhagamāsi vimānaseṭṭha’’nti.</p>



<p class="bodytext">Tattha <span class="bld">dibbarasānubhutvā</span>ti dibbe kāmaguṇarase anubhavitvā. <span class="bld">Tadāssuha</span>nti tadā assu ahaṃ. <span class="bld">Nāgassida</span>nti bhadramukhassa saṅkhapālanāgarājassa idaṃ sampattijātaṃ <span class="bld">kinti</span> kiṃ nāma kammaṃ katvā kathañca katvā laddhaṃ, kathametaṃ vimānaseṭṭhaṃ tvaṃ ajjhagamāsi, iti naṃ ahaṃ pucchiṃ. <span class="bld">Adhiccaladdha</span>nti ahetunā laddhaṃ. <span class="bld">Pariṇāmajaṃ te</span>ti kenaci tava atthāya pariṇāmitattā pariṇāmato jātaṃ. <span class="bld">Sayaṃkata</span>nti kārake pakkosāpetvā ratanāni datvā kāritanti.</p>



<p class="bodytext">Tato <a name="V5.0165"></a> parā dvinnampi vacanappaṭivacanagāthāva –</p>



<p class="hangnum"><span class="newparamark" id="kn14b_17_para171"></span><a name="para171"></a><span class="paranum">171</span>.</p>



<p class="gatha1"> ‘‘Nādhiccaladdhaṃ na pariṇāmajaṃ me, na sayaṃkataṃ nāpi devehi dinnaṃ;</p>



<p class="gathalast">Sakehi kammehi apāpakehi, puññehi me laddhamidaṃ vimānaṃ.</p>



<p class="hangnum"><span class="newparamark" id="kn14b_17_para172"></span><a name="para172"></a><span class="paranum">172</span>.</p>



<p class="gatha1"> ‘‘Kiṃ <a name="M5.0183"></a> te vataṃ kiṃ pana brahmacariyaṃ, kissa suciṇṇassa ayaṃ vipāko;</p>



<p class="gathalast">Akkhāhi me nāgarājetamatthaṃ, kathaṃ nu te laddhamidaṃ vimānaṃ.</p>



<p class="hangnum"><span class="newparamark" id="kn14b_17_para173"></span><a name="para173"></a><span class="paranum">173</span>.</p>



<p class="gatha1"> ‘‘Rājā ahosiṃ magadhānamissaro, duyyodhano nāma mahānubhāvo;</p>



<p class="gathalast">So <a name="P5.0172"></a> ittaraṃ jīvitaṃ saṃviditvā, asassataṃ vipariṇāmadhammaṃ.</p>



<p class="hangnum"><span class="newparamark" id="kn14b_17_para174"></span><a name="para174"></a><span class="paranum">174</span>.</p>



<p class="gatha1"> ‘‘Annañca pānañca pasannacitto, sakkacca dānaṃ vipulaṃ adāsiṃ;</p>



<p class="gathalast">Opānabhūtaṃ me gharaṃ tadāsi, santappitā samaṇabrāhmaṇā ca.</p>



<p class="hangnum"><span class="newparamark" id="kn14b_17_para175"></span><a name="para175"></a><span class="paranum">175</span>.</p>



<p class="gatha1"> ‘‘Mālañca gandhañca vilepanañca, padīpiyaṃ yānamupassayañca;</p>



<p class="gathalast">Acchādanaṃ sayanamathannapānaṃ, sakkacca dānāni adamha tattha.</p>



<p class="hangnum"><span class="newparamark" id="kn14b_17_para176"></span><a name="para176"></a><span class="paranum">176</span>.</p>



<p class="gatha1"> ‘‘Taṃ me vataṃ taṃ pana brahmacariyaṃ, tassa suciṇṇassa ayaṃ vipāko;</p>



<p class="gatha2">Teneva me laddhamidaṃ vimānaṃ, pahūtabhakkhaṃ bahuannapānaṃ;</p>



<p class="gathalast">Naccehi gītehi cupetarūpaṃ, ciraṭṭhitikaṃ na ca sassatāyaṃ.</p>



<p class="hangnum"><span class="newparamark" id="kn14b_17_para177"></span><a name="para177"></a><span class="paranum">177</span>.</p>



<p class="gatha1"> ‘‘Appānubhāvā taṃ mahānubhāvaṃ, tejassinaṃ hanti atejavanto;</p>



<p class="gathalast">Kimeva dāṭhāvudha kiṃ paṭicca, hatthattamāgacchi vanibbakānaṃ.</p>



<p class="hangnum"><span class="newparamark" id="kn14b_17_para178"></span><a name="para178"></a><span class="paranum">178</span>.</p>



<p class="gatha1"> ‘‘Bhayaṃ nu te anvagataṃ mahantaṃ, tejo nu te nānvagaṃ dantamūlaṃ;</p>



<p class="gathalast">Kimeva dāṭhāvudha kiṃ paṭicca, kilesamāpajji vanibbakānaṃ.</p>



<p class="hangnum"><span class="newparamark" id="kn14b_17_para179"></span><a name="para179"></a><span class="paranum">179</span>.</p>



<p class="gatha1"> ‘‘Na <a name="M5.0184"></a> me bhayaṃ anvagataṃ mahantaṃ, tejo na sakkā mama tehi hantuṃ;</p>



<p class="gathalast">Satañca dhammāni sukittitāni, samuddavelāva duraccayāni.</p>



<p class="hangnum"><span class="newparamark" id="kn14b_17_para180"></span><a name="para180"></a><span class="paranum">180</span>.</p>



<p class="gatha1"> ‘‘Cātuddasiṃ <a name="V5.0166"></a> pañcadasiṃ aḷāra, uposathaṃ niccamupāvasāmi;</p>



<p class="gathalast">Athāgamuṃ soḷasa bhojaputtā, rajjuṃ gahetvāna daḷhañca pāsaṃ.</p>



<p class="hangnum"><span class="newparamark" id="kn14b_17_para181"></span><a name="para181"></a><span class="paranum">181</span>.</p>



<p class="gatha1"> ‘‘Bhetvāna <a name="P5.0173"></a> nāsaṃ atikassa rajjuṃ, nayiṃsu maṃ samparigayha luddā;</p>



<p class="gathalast">Etādisaṃ dukkhamahaṃ titikkhaṃ, uposathaṃ appaṭikopayanto.</p>



<p class="hangnum"><span class="newparamark" id="kn14b_17_para182"></span><a name="para182"></a><span class="paranum">182</span>.</p>



<p class="gatha1"> ‘‘Ekāyane taṃ pathe addasaṃsu, balena vaṇṇena cupetarūpaṃ;</p>



<p class="gathalast">Siriyā paññāya ca bhāvitosi, kiṃ patthayaṃ nāga tapo karosi.</p>



<p class="hangnum"><span class="newparamark" id="kn14b_17_para183"></span><a name="para183"></a><span class="paranum">183</span>.</p>



<p class="gatha1"> ‘‘Na puttahetū na dhanassa hetū, na āyuno cāpi aḷāra hetu;</p>



<p class="gathalast">Manussayoniṃ abhipatthayāno, tasmā parakkama tapo karomi.</p>



<p class="hangnum"><span class="newparamark" id="kn14b_17_para184"></span><a name="para184"></a><span class="paranum">184</span>.</p>



<p class="gatha1"> ‘‘Tvaṃ lohitakkho vihatantaraṃso, alaṅkato kappitakesamassu;</p>



<p class="gathalast">Surosito lohitacandanena, gandhabbarājāva disā pabhāsasi.</p>



<p class="hangnum"><span class="newparamark" id="kn14b_17_para185"></span><a name="para185"></a><span class="paranum">185</span>.</p>



<p class="gatha1"> ‘‘Deviddhipattosi mahānubhāvo, sabbehi kāmehi samaṅgibhūto;</p>



<p class="gathalast">Pucchāmi taṃ nāgarājetamatthaṃ, seyyo ito kena manussaloko.</p>



<p class="hangnum"><span class="newparamark" id="kn14b_17_para186"></span><a name="para186"></a><span class="paranum">186</span>.</p>



<p class="gatha1"> ‘‘Aḷāra <a name="M5.0185"></a> nāññatra manussalokā, suddhīva saṃvijjati saṃyamo vā;</p>



<p class="gathalast">Ahañca laddhāna manussayoniṃ, kāhāmi jātimaraṇassa antaṃ.</p>



<p class="hangnum"><span class="newparamark" id="kn14b_17_para187"></span><a name="para187"></a><span class="paranum">187</span>.</p>



<p class="gatha1"> ‘‘Saṃvaccharo me vasato tavantike, annena pānena upaṭṭhitosmi;</p>



<p class="gathalast">Āmantayitvāna palemi nāga, cirappavuṭṭhosmi ahaṃ janinda.</p>



<p class="hangnum"><span class="newparamark" id="kn14b_17_para188"></span><a name="para188"></a><span class="paranum">188</span>.</p>



<p class="gatha1"> ‘‘Puttā ca dārā anujīvino ca, niccānusiṭṭhā upatiṭṭhathetaṃ;</p>



<p class="gathalast">Kaccinnu <a name="P5.0174"></a> taṃ nābhisapittha koci, piyañhi me dassanaṃ tuyhaṃ aḷāra.</p>



<p class="hangnum"><span class="newparamark" id="kn14b_17_para189"></span><a name="para189"></a><span class="paranum">189</span>.</p>



<p class="gatha1"> ‘‘Yathāpi mātū ca pitū agāre, putto piyo paṭivihito vaseyya;</p>



<p class="gathalast">Tatopi mayhaṃ idhameva seyyo, cittañhi te nāga mayī pasannaṃ.</p>



<p class="hangnum"><span class="newparamark" id="kn14b_17_para190"></span><a name="para190"></a><span class="paranum">190</span>.</p>



<p class="gatha1"> ‘‘Maṇī <a name="V5.0167"></a> mamaṃ vijjati lohitaṅko, dhanāharo maṇiratanaṃ uḷāraṃ;</p>



<p class="gathalast">Ādāya tvaṃ gaccha sakaṃ niketaṃ, laddhā dhanaṃ taṃ maṇimossajassū’’ti.</p>



<p class="bodytext">Tattha <span class="bld">kiṃ te vata</span>nti kiṃ tava vatasamādānaṃ. <span class="bld">Brahmacariya</span>nti seṭṭhacariyaṃ. <span class="bld">Opānabhūta</span>nti catumahāpathe khatapokkharaṇī viya dhammikasamaṇabrāhmaṇānaṃ yathāsukhaṃ paribhuñjitabbavibhavaṃ. <span class="bld">Na ca sassatāya</span>nti ciraṭṭhitikaṃ samānampi ce taṃ mayhaṃ sassataṃ na hotīti me katheti.</p>



<p class="bodytext"><span class="bld">Appānubhāvā</span>ti bhojaputte sandhāyāha. <span class="bld">Hantī</span>ti aṭṭhasu ṭhānesu sūlehi vijjhantā kiṃkāraṇā haniṃsu. <span class="bld">Kiṃ paṭiccā</span>ti kiṃ sandhāya tvaṃ tadā tesaṃ hatthattaṃ āgacchi vasaṃ upagato. <span class="bld">Vanibbakāna</span>nti bhojaputtā idha ‘‘vanibbakā’’ti vuttā. <span class="bld">Tejo nu te nānvagaṃ dantamūla</span>nti kiṃ nu tava tejo <a name="M5.0186"></a> bhojaputte disvā tadā bhayaṃ mahantaṃ anvagataṃ, udāhu visaṃ dantamūlaṃ na anvagataṃ. <span class="bld">Kilesa</span>nti dukkhaṃ. <span class="bld">Vanibbakāna</span>nti bhojaputtānaṃ santike, bhojaputte nissāyāti attho.</p>



<p class="bodytext"><span class="bld">Tejo na sakkā mama tehi hantu</span>nti mama visatejo aññassa tejena abhihantumpi na sakkā. <span class="bld">Sata</span>nti buddhādīnaṃ. <span class="bld">Dhammānī</span>ti sīlasamādhipaññākhantianuddayamettābhāvanāsaṅkhātāni dhammāni. <span class="bld">Sukittitānī</span>ti suvaṇṇitāni sukathitāni. Kinti katvā? <span class="bld">Samuddavelāva duraccayānī</span>ti tehi samuddavelā viya sappurisehi jīvitatthampi duraccayānīti vaṇṇitāni, tasmā ahaṃ sīlabhedabhayena khantimettādisamannāgato hutvā mama kopassa sīlavelantaṃ atikkamituṃ na adāsinti āha.</p>



<p class="indent">‘‘Imissā pana saṅkhapāladhammadesanāya dasapi pāramiyo labbhanti. Tadā hi mahāsattena sarīrassa pariccattabhāvo dānapāramī nāma hoti, tathārūpenāpi visatejena sīlassa abhinnatā sīlapāramī, nāgabhavanato nikkhamitvā samaṇadhammakaraṇaṃ nekkhammapāramī, ‘idañcidañca kātuṃ vaṭṭatī’ti saṃvidahanaṃ paññāpāramī, adhivāsanavīriyaṃ vīriyapāramī, adhivāsanakhanti khantipāramī, saccasamādānaṃ saccapāramī, ‘mama sīlaṃ na bhindissāmī’ti adhiṭṭhānaṃ adhiṭṭhānapāramī, anuddayabhāvo <a name="P5.0175"></a> mettāpāramī, vedanāya majjhattabhāvo upekkhāpāramī’’ti.</p>



<p class="bodytext"><span class="bld">Athāgamu</span>nti athekadivasaṃ vammikamatthake nipannaṃ disvā soḷasa bhojaputtā khararajjuñca daḷhapāsañca <a name="V5.0168"></a> sūlāni ca gahetvā mama santikaṃ āgatā. <span class="bld">Bhetvānā</span>ti mama sarīraṃ aṭṭhasu ṭhānesu bhinditvā sakaṇṭakakāḷavettalatā pavesetvā. <span class="bld">Nāsaṃ atikassa rajju</span>nti thokaṃ gantvā sīsaṃ me olambantaṃ disvā mahāmagge nipajjāpetvā puna nāsampi me bhinditvā vaṭṭarajjuṃ atikassa āvunitvā kājakoṭiyaṃ laggetvā samantato pariggahetvā maṃ nayiṃsu.</p>



<p class="bodytext"><span class="bld">Addasaṃsū</span>ti, samma saṅkhapāla, te bhojaputtā ekāyane ekagamane jaṅghapadikamagge taṃ balena ca vaṇṇena ca upetarūpaṃ passiṃsu, tvaṃ pana issariyasobhaggasiriyā ca paññāya ca bhāvito vaḍḍhito, so tvaṃ evarūpo samānopi <a name="M5.0187"></a> kimatthaṃ tapaṃ karosi, kimicchanto uposathavāsaṃ vasasi, sīlaṃ rakkhasi. ‘‘Addasāsi’’ntipi pāṭho, ahaṃ ekāyane mahāmagge taṃ addasinti attho. <span class="bld">Abhipatthayāno</span>ti patthento. <span class="bld">Tasmā</span>ti yasmā manussayoniṃ patthemi, tasmā vīriyena parakkamitvā tapokammaṃ karomi.</p>



<p class="bodytext"><span class="bld">Surosito</span>ti suṭṭhu manulitto. <span class="bld">Ito</span>ti imamhā nāgabhavanā manussaloko kena uttaritaro. <span class="bld">Suddhī</span>ti maggaphalanibbānasaṅkhātā visuddhi. <span class="bld">Saṃyamo</span>ti sīlaṃ. Idaṃ so manussalokeyeva buddhapaccekabuddhānaṃ uppattiṃ sandhāyāha. <span class="bld">Kāhāmī</span>ti attano appaṭisandhikabhāvaṃ karonto jātijarāmaraṇassantaṃ karissāmīti. Evaṃ, mahārāja, so saṅkhapālo manussalokaṃ vaṇṇesi. <span class="bld">Saṃvaccharo me</span>ti evaṃ, mahārāja, tasmiṃ manussalokaṃ vaṇṇente ahaṃ pabbajjāya sinehaṃ katvā etadavocaṃ. Tattha <span class="bld">upaṭṭhitosmī</span>ti annapānena ceva dibbehi ca kāmaguṇehi pariciṇṇo mānito asmi. <span class="bld">Palemī</span>ti paremi gacchāmi. <span class="bld">Cirappavuṭṭhosmī</span>ti ahaṃ manussalokato cirappavuṭṭho asmi.</p>



<p class="bodytext"><span class="bld">Nābhisapitthā</span>ti kacci nu kho mama puttādīsu koci taṃ na akkosi na paribhāsīti pucchati. ‘‘Nābhisajjethā’’tipi pāṭho, na kopesīti attho. <span class="bld">Paṭivihito</span>ti paṭijaggito. <span class="bld">Maṇī mama</span>nti sace, samma āḷāra, gacchasiyeva, evaṃ sante mama lohitaṅko dhanahārako sabbakāmadado maṇi saṃvijjati, taṃ uḷāraṃ maṇiratanaṃ ādāya tava gehaṃ gaccha, tattha imassānubhāvena yāvadicchakaṃ dhanaṃ laddhā puna imaṃ maṇiṃ ossajassu, ossajanto ca aññattha anossajitvā attano udakacāṭiyaṃ ossajeyyāsīti vatvā mayhaṃ maṇiratanaṃ upanesīti vadati.</p>



<p class="bodytext">Evaṃ vatvā āḷāro ‘‘athāhaṃ, mahārāja, nāgarājānaṃ etadavocaṃ – ‘samma, nāhaṃ dhanenatthiko, pabbajituṃ pana icchāmī’ti <a name="P5.0176"></a> pabbajitaparikkhāraṃ yācitvā teneva saddhiṃ nāgabhavanā <a name="V5.0169"></a> nikkhamitvā taṃ nivattetvā himavantaṃ pavisitvā pabbajitomhī’’ti vatvā rañño dhammakathaṃ kathento gāthādvayamāha –</p>



<p class="hangnum"><span class="newparamark" id="kn14b_17_para191"></span><a name="para191"></a><span class="paranum">191</span>.</p>



<p class="gatha1"> ‘‘Diṭṭhā mayā mānusakāpi kāmā, asassatā vipariṇāmadhammā;</p>



<p class="gathalast">Ādīnavaṃ kāmaguṇesu disvā, saddhāyahaṃ pabbajitomhi rāja.</p>



<p class="hangnum"><span class="newparamark" id="kn14b_17_para192"></span><a name="para192"></a><span class="paranum">192</span>.</p>



<p class="gatha1"> ‘‘Dumapphalānīva <a name="M5.0188"></a> patanti māṇavā, daharā ca vuddhā ca sarīrabhedā;</p>



<p class="gathalast">Etampi disvā pabbajitomhi rāja, apaṇṇakaṃ sāmaññameva seyyo’’ti.</p>



<p class="bodytext">Tattha <span class="bld">saddhāyā</span>ti kammañca phalañca nibbānañca saddahitvā. <span class="bld">Dumapphalānīva patantī</span>ti yathā rukkhaphalāni pakkānipi apakkānipi patanti, tathā māṇavā daharā ca vuddhā ca patanti. <span class="bld">Apaṇṇaka</span>nti aviraddhaṃ niyyānikaṃ. <span class="bld">Sāmaññameva seyyo</span>ti pabbajjāva uttamāti pabbajjāya guṇaṃ disvā pabbajitomhi, mahārājāti.</p>



<p class="bodytext">Taṃ sutvā rājā anantaraṃ gāthamāha –</p>



<p class="hangnum"><span class="newparamark" id="kn14b_17_para193"></span><a name="para193"></a><span class="paranum">193</span>.</p>



<p class="gatha1"> ‘‘Addhā have sevitabbā sapaññā, bahussutā ye bahuṭhānacintino;</p>



<p class="gathalast">Nāgañca sutvāna tavañcaḷāra, kāhāmi puññāni anappakānī’’ti.</p>



<p class="bodytext">Tattha <span class="bld">ye bahuṭhānacintino</span>ti ye bahūni kāraṇāni jānanti. <span class="bld">Nāgañcā</span>ti tathā appamādavihārinaṃ nāgarājānañca tava ca vacanaṃ sutvā.</p>



<p class="bodytext">Athassa ussāhaṃ janento tāpaso osānagāthamāha –</p>



<p class="hangnum"><span class="newparamark" id="kn14b_17_para194"></span><a name="para194"></a><span class="paranum">194</span>.</p>



<p class="gatha1"> ‘‘Addhā have sevitabbā sapaññā, bahussutā ye bahuṭhānacintino;</p>



<p class="gathalast">Nāgañca sutvāna mamañca rāja, karohi puññāni anappakānī’’ti.</p>



<p class="bodytext">Evaṃ <a name="P5.0177"></a> so rañño dhammaṃ desetvā tattheva cattāro vassānamāse vasitvā puna himavantaṃ gantvā yāvajīvaṃ cattāro brahmavihāre bhāvetvā brahmalokūpago ahosi. Saṅkhapālopi yāvajīvaṃ uposathavāsaṃ vasitvā rājā ca dānādīni puññāni karitvā yathākammaṃ gatā.</p>



<p class="bodytext">Satthā <a name="V5.0170"></a> imaṃ dhammadesanaṃ āharitvā jātakaṃ samodhānesi – ‘‘tadā pitā tāpaso kassapo ahosi, bārāṇasirājā ānando, āḷāro sāriputto, saṅkhapālanāgarājā pana ahameva ahosi’’nti.</p>



<p class="centered">Saṅkhapālajātakavaṇṇanā catutthā.</p>



<p class="hangnum"> </p>



<p class="bodytext"> [525] 5. Cūḷasutasomajātakavaṇṇanā</p>



<p class="bodytext"><span class="bld">Āmantayāmi</span> <a name="M5.0189"></a> <span class="bld">nigama</span>nti idaṃ satthā jetavane viharanto nekkhammapāramiṃ ārabbha kathesi. Paccuppannavatthu <span class="bld">mahānāradakassapajātaka</span>sadisameva (jā. 2.22.1153 ādayo). Atīte pana bārāṇasī sudassanaṃ nāma nagaraṃ ahosi, tattha brahmadatto nāma rājā ajjhāvasi. Bodhisatto tassa aggamahesiyā kucchimhi nibbatti, dasamāsaccayena mātukucchito nikkhami. Tassa pana puṇṇacandasassirikaṃ mukhaṃ ahosi, tenassa ‘‘somakumāro’’ti nāmaṃ kariṃsu. So viññutaṃ patto sutavittako savanasīlo ahosi, tena naṃ ‘‘sutasomo’’ti sañjāniṃsu. So vayappatto takkasilāyaṃ sabbasippāni uggahetvā āgato pitu santakaṃ setacchattaṃ labhitvā dhammena rajjaṃ kāresi, mahantaṃ issariyaṃ ahosi. Tassa candādevippamukhāni soḷasa itthisahassāni ahesuṃ. So aparabhāge puttadhītāhi vaḍḍhanto gharāvāse anabhirato araññaṃ pavisitvā pabbajitukāmo ahosi.</p>



<p class="bodytext">So ekadivasaṃ kappakaṃ āmantetvā ‘‘yadā me, samma, sirasmiṃ palitaṃ passeyyāsi, tadā me āroceyyāsī’’ti āha. Kappako tassa vacanaṃ sampaṭicchitvā aparabhāge palitaṃ disvā ārocetvā ‘‘tena hi naṃ, samma kappaka, uddharitvā mama hatthe patiṭṭhapehī’’ti vutte suvaṇṇasaṇḍāsena uddharitvā rañño hatthe ṭhapesi. Taṃ disvā mahāsatto ‘‘jarāya me sarīraṃ abhibhūta’’nti bhīto taṃ palitaṃ gahetvāva pāsādā otaritvā mahājanassa <a name="P5.0178"></a> dassanaṭṭhāne paññatte rājapallaṅke nisīditvā senāpatippamukhāni asītiamaccasahassāni purohitappamukhāni saṭṭhibrāhmaṇasahassāni aññe ca raṭṭhikajānapadanegamādayo bahū jane pakkosāpetvā ‘‘sirasmiṃ me palitaṃ jātaṃ, ahaṃ mahallakosmi, mama pabbajitabhāvaṃ jānāthā’’ti vatvā paṭhamaṃ gāthamāha –</p>



<p class="hangnum"><span class="newparamark" id="kn14b_17_para195"></span><a name="para195"></a><span class="paranum">195</span>.</p>



<p class="gatha1"> ‘‘Āmantayāmi nigamaṃ, mittāmacce parissaje;</p>



<p class="gathalast">Sirasmiṃ palitaṃ jātaṃ, pabbajjaṃ dāni rocaha’’nti.</p>



<p class="bodytext">Tattha <a name="V5.0171"></a> <span class="bld">āmantayāmī</span>ti jānāpemi. <span class="bld">Rocaha</span>nti ‘‘rocemi ahaṃ, tassa me, bhonto! Pabbajitabhāvaṃ jānāthā’’ti.</p>



<p class="bodytext">Taṃ <a name="M5.0190"></a> sutvā tesu eko visāradappatto hutvā gāthamāha –</p>



<p class="hangnum"><span class="newparamark" id="kn14b_17_para196"></span><a name="para196"></a><span class="paranum">196</span>.</p>



<p class="gatha1"> ‘‘Abhuṃ me kathaṃ nu bhaṇasi, sallaṃ me deva urasi kappesi;</p>



<p class="gathalast">Sattasatā te bhariyā, kathaṃ nu te tā bhavissantī’’ti.</p>



<p class="bodytext">Tattha <span class="bld">abhu</span>nti avaḍḍhiṃ. <span class="bld">Urasi kappesī</span>ti urasmiṃ sunisitadhotasattiṃ cāresi. <span class="bld">Sattasatā</span>ti samajātikā khattiyakaññā sandhāyetaṃ vuttaṃ. <span class="bld">Kathaṃ nu te tā bhavissantī</span>ti tā tava bhariyā tayi pabbajite anāthā nippaccayā kathaṃ bhavissanti, etā anāthā katvā tumhākaṃ pabbajjā nāma na yuttāti.</p>



<p class="bodytext">Tato mahāsatto tatiyaṃ gāthamāha –</p>



<p class="hangnum"><span class="newparamark" id="kn14b_17_para197"></span><a name="para197"></a><span class="paranum">197</span>.</p>



<p class="gatha1"> ‘‘Paññāyihinti etā, daharā aññampi tā gamissanti;</p>



<p class="gathalast">Saggañca patthayāno, tena ahaṃ pabbajissāmī’’ti.</p>



<p class="bodytext">Tattha <span class="bld">paññāyihintī</span>ti attano kammena paññāyissanti. Ahaṃ etāsaṃ kiṃ homi, sabbāpetā daharā, yo añño rājā bhavissati, taṃ etā gamissantīti.</p>



<p class="bodytext">Amaccādayo bodhisattassa paṭivacanaṃ dātuṃ asakkontā tassa mātu santikaṃ gantvā tamatthaṃ ārocesuṃ. Sā turitaturitā āgantvā <a name="P5.0179"></a> ‘‘saccaṃ kira tvaṃ, tāta, pabbajitukāmosī’’ti vatvā dve gāthāyo abhāsi –</p>



<p class="hangnum"><span class="newparamark" id="kn14b_17_para198"></span><a name="para198"></a><span class="paranum">198</span>.</p>



<p class="gatha1"> ‘‘Dulladdhaṃ me āsi sutasoma, yassa te homahaṃ mātā;</p>



<p class="gathalast">Yaṃ me vilapantiyā, anapekkho pabbajasi deva.</p>



<p class="hangnum"><span class="newparamark" id="kn14b_17_para199"></span><a name="para199"></a><span class="paranum">199</span>.</p>



<p class="gatha1"> ‘‘Dulladdhaṃ me āsi sutasoma, yaṃ taṃ ahaṃ vijāyissaṃ;</p>



<p class="gathalast">Yaṃ me vilapantiyā, anapekkho pabbajasi devā’’ti.</p>



<p class="bodytext">Tattha <a name="V5.0172"></a><a name="M5.0191"></a> <span class="bld">dulladdha</span>nti yaṃ etaṃ mayā labhantiyā puttaṃ jammaṃ laddhaṃ dulladdhaṃ. <span class="bld">Yaṃ me</span>ti yena kāraṇena mayi nānappakārakaṃ vipalantiyā tvaṃ pabbajituṃ icchasi, tena kāraṇena tādisassa puttassa labhanaṃ mama dulladdhaṃ nāmāti.</p>



<p class="bodytext">Bodhisatto evaṃ paridevamānāyapi mātarā saddhiṃ kiñci na kathesi. Sā roditvā kanditvā sayameva ekamantaṃ aṭṭhāsi. Athassa pitu ārocesuṃ. So āgantvā ekaṃ tāva gāthamāha –</p>



<p class="hangnum"><span class="newparamark" id="kn14b_17_para200"></span><a name="para200"></a><span class="paranum">200</span>.</p>



<p class="gatha1"> ‘‘Ko nāmeso dhammo, sutasoma kā ca nāma pabbajjā;</p>



<p class="gathalast">Yaṃ no amhe jiṇṇe, anapekkho pabbajasi devā’’ti.</p>



<p class="bodytext">Tattha <span class="bld">yaṃ no amhe</span>ti yaṃ tvaṃ amhākaṃ putto samāno amhe jiṇṇe paṭijaggitabbakāle appaṭijaggitvā papāte silaṃ pavaṭṭento viya chaḍḍetvā anapekkho pabbajasi, tena taṃ vadāmi ko nāmeso tava dhammoti adhippāyo.</p>



<p class="bodytext">Taṃ sutvā mahāsatto tuṇhī ahosi. Atha naṃ pitā, ‘‘tāta sutasoma, sacepi te mātāpitūsu sineho natthi, puttadhītaro te bahū taruṇā, tayā vinā vattituṃ na sakkhissanti, tesaṃ vuḍḍhippattakāle pabbajissasī’’ti vatvā sattamaṃ gāthamāha –</p>



<p class="hangnum"><span class="newparamark" id="kn14b_17_para201"></span><a name="para201"></a><span class="paranum">201</span>.</p>



<p class="gatha1"> ‘‘Puttāpi <a name="P5.0180"></a> tuyhaṃ bahavo, daharā appattayobbanā;</p>



<p class="gathalast">Mañjū tepitaṃ apassantā, maññe dukkhaṃ nigacchantī’’ti.</p>



<p class="bodytext">Tattha <span class="bld">mañjū</span>ti madhuravacanā. <span class="bld">Nigacchantī</span>ti nigacchissanti kāyikacetasikadukkhaṃ paṭilabhissantīti maññāmi.</p>



<p class="bodytext">Taṃ sutvā mahāsatto gāthamāha –</p>



<p class="hangnum"><span class="newparamark" id="kn14b_17_para202"></span><a name="para202"></a><span class="paranum">202</span>.</p>



<p class="gatha1"> ‘‘Puttehi ca me etehi, daharehi appattayobbanehi;</p>



<p class="gathalast">Mañjūhi sabbehipi tumhehi, cirampi ṭhatvā vināsabhāvo’’ti.</p>



<p class="bodytext">Tattha <a name="V5.0173"></a><a name="M5.0192"></a> <span class="bld">sabbehipi tumhehī</span>ti, tāta, na kevalaṃ putteheva, atha kho tumhehipi aññehipi sabbasaṅkhārehi ciraṃ ṭhatvāpi dīghamaddhānaṃ ṭhatvāpi vināsabhāvova niyato. Sakalasmimpi hi lokasannivāse ekasaṅkhāropi nicco nāma natthīti.</p>



<p class="bodytext">Evaṃ mahāsatto pitu dhammakathaṃ kathesi. So tassa dhammakathaṃ sutvā tuṇhī ahosi. Athassa sattasatānaṃ bhariyānaṃ ārocayiṃsu. Tā ca pāsādā oruyha tassa santikaṃ gantvā gopphakesu gahetvā paridevamānā gāthamāhaṃsu –</p>



<p class="hangnum"><span class="newparamark" id="kn14b_17_para203"></span><a name="para203"></a><span class="paranum">203</span>.</p>



<p class="gatha1"> ‘‘Chinnaṃ nu tuyhaṃ hadayaṃ, adu te karuṇā ca natthi amhesu;</p>



<p class="gathalast">Yaṃ no vikandantiyo, anapekkho pabbajasi devā’’ti.</p>



<p class="bodytext">Tassattho – sāmi sutasoma, amhe vidhavā katvā gacchantassa appamattakassapi sinehassa abhāvena tava hadayaṃ amhesu chinnaṃ nu, udāhu karuṇāya abhāvena kāruññaṃ vā natthi, yaṃ no evaṃ vikandantiyo pahāya pabbajasīti.</p>



<p class="bodytext">Mahāsatto tāsaṃ pādamūle parivattitvā paridevamānānaṃ paridevanasaddaṃ sutvā anantaraṃ gāthamāha –</p>



<p class="hangnum"><span class="newparamark" id="kn14b_17_para204"></span><a name="para204"></a><span class="paranum">204</span>.</p>



<p class="gatha1"> ‘‘Na <a name="P5.0181"></a> ca mayhaṃ chinnaṃ hadayaṃ, atthi karuṇāpi mayhaṃ tumhesu;</p>



<p class="gathalast">Saggañca patthayāno, tena ahaṃ pabbajissāmī’’ti.</p>



<p class="bodytext">Tattha <span class="bld">saggañcā</span>ti ahaṃ saggañca patthayanto yasmā ayaṃ pabbajjā nāma buddhādīhi vaṇṇitā, tasmā pabbajissāmi, tumhe mā cintayitthāti tā assāsesi.</p>



<p class="bodytext">Athassa aggamahesiyā ārocesuṃ. Sā garubhārā paripuṇṇagabbhāpi samānā āgantvā mahāsattaṃ vanditvā ekamantaṃ ṭhitā tisso gāthāyo abhāsi –</p>



<p class="hangnum"><span class="newparamark" id="kn14b_17_para205"></span><a name="para205"></a><span class="paranum">205</span>.</p>



<p class="gatha1"> ‘‘Dulladdhaṃ <a name="M5.0193"></a> me āsi sutasoma, yassa te ahaṃ bhariyā;</p>



<p class="gathalast">Yaṃ me vilapantiyā, anapekkho pabbajasi deva.</p>



<p class="hangnum"><span class="newparamark" id="kn14b_17_para206"></span><a name="para206"></a><span class="paranum">206</span>.</p>



<p class="gatha1"> ‘‘Dulladdhaṃ <a name="V5.0174"></a> me āsi sutasoma, yassa te ahaṃ bhariyā;</p>



<p class="gathalast">Yaṃ me kucchipaṭisandhiṃ, anapekkho pabbajasi deva.</p>



<p class="hangnum"><span class="newparamark" id="kn14b_17_para207"></span><a name="para207"></a><span class="paranum">207</span>.</p>



<p class="gatha1"> ‘‘Paripakko me gabbho, kucchigato yāva naṃ vijāyāmi;</p>



<p class="gathalast">Māhaṃ ekā vidhavā, pacchā dukkhāni addakkhi’’nti.</p>



<p class="bodytext">Tattha <span class="bld">yaṃ me</span>ti yasmā mama vilapantiyā tvaṃ anapekkho pabbajasi, tasmā yaṃ mayā tava santikā aggamahesiṭṭhānaṃ laddhaṃ, taṃ dulladdhameva āsi. Dutiyagāthāya yasmā maṃ tvaṃ kucchipaṭisandhiṃ pahāya anapekkho pabbajasi, tasmā yaṃ mayā tava bhariyattaṃ laddhaṃ, taṃ dulladdhaṃ meti attho. <span class="bld">Yāva na</span>nti yāvāhaṃ taṃ gabbhaṃ vijāyāmi, tāva adhivāsehīti.</p>



<p class="bodytext">Tato mahāsatto gāthamāha –</p>



<p class="hangnum"><span class="newparamark" id="kn14b_17_para208"></span><a name="para208"></a><span class="paranum">208</span>.</p>



<p class="gatha1"> ‘‘Paripakko te gabbho, kucchigato iṅgha tvaṃ vijāyassu;</p>



<p class="gathalast">Puttaṃ <a name="P5.0182"></a> anomavaṇṇaṃ, taṃ hitvā pabbajissāmī’’ti.</p>



<p class="bodytext">Tattha <span class="bld">putta</span>nti, bhadde, tava gabbho paripakkoti jānāmi, tvaṃ pana vijāyamānā puttaṃ vijāyissasi, na dhītaraṃ, sā tvaṃ sotthinā vijāyassu puttaṃ, ahaṃ pana saddhiṃ tayā taṃ puttaṃ hitvā pabbajissāmiyevāti.</p>



<p class="bodytext">Sā tassa vacanaṃ sutvā sokaṃ sandhāretuṃ asakkontī ‘‘ito dāni paṭṭhāya, deva, amhākaṃ sirī nāma natthī’’ti ubhohi hatthehi hadayaṃ dhārayamānā assūni muñcantī mahāsaddena paridevi. Atha naṃ samassāsento mahāsatto gāthamāha –</p>



<p class="hangnum"><span class="newparamark" id="kn14b_17_para209"></span><a name="para209"></a><span class="paranum">209</span>.</p>



<p class="gatha1"> ‘‘Mā <a name="M5.0194"></a> tvaṃ cande rudi, mā soci vanatimiramattakkhi;</p>



<p class="gathalast">Āroha varapāsādaṃ, anapekkho ahaṃ gamissāmī’’ti.</p>



<p class="bodytext">Tattha <span class="bld">mā tvaṃ cande rudī</span>ti, bhadde candādevi, tvaṃ mā rodi mā soci. <span class="bld">Vanatimiramattakkhī</span>ti girikaṇṇikapupphasamānanette. Pāḷiyaṃ pana ‘‘koviḷāratambakkhī’’ti likhitaṃ, tassā koviḷārapupphaṃ viya tambanetteti attho.</p>



<p class="bodytext">Sā <a name="V5.0175"></a> tassa vacanaṃ sutvā ṭhātuṃ asakkontī pāsādaṃ āruyha rodamānā nisīdi. Atha naṃ bodhisattassa jeṭṭhaputto disvā ‘‘kiṃ nu kho me mātā rodantī nisinnā’’ti taṃ pucchanto gāthamāha –</p>



<p class="hangnum"><span class="newparamark" id="kn14b_17_para210"></span><a name="para210"></a><span class="paranum">210</span>.</p>



<p class="gatha1"> ‘‘Ko taṃ amma kopesi, kiṃ rodasi pekkhasi ca maṃ bāḷhaṃ;</p>



<p class="gathalast">Kaṃ avajjhaṃ ghātemi, ñātīnaṃ udikkhamānāna’’nti.</p>



<p class="bodytext">Tattha <span class="bld">kopesī</span>ti, amma! Ko nāma taṃ kopesi, ko te appiyaṃ akāsi. <span class="bld">Pekkhasi cā</span>ti maṃ bāḷhaṃ pekkhantī kiṃkāraṇā rodasīti adhippāyo. <span class="bld">Kaṃ avajjhaṃ ghātemī</span>ti aghātetabbampi kaṃ ghātemi attano ñātīnaṃ udikkhamānānaññeva, akkhāhi meti pucchati.</p>



<p class="bodytext">Tato devī gāthamāha –</p>



<p class="hangnum"><span class="newparamark" id="kn14b_17_para211"></span><a name="para211"></a><span class="paranum">211</span>.</p>



<p class="gatha1"> ‘‘Na hi so sakkā hantuṃ, vijitāvī yo maṃ tāta kopesi;</p>



<p class="gathalast">Pitā <a name="P5.0183"></a> te maṃ tāta avaca, anapekkho ahaṃ gamissāmī’’ti.</p>



<p class="bodytext">Tattha <span class="bld">vijitāvī</span>ti, tāta, yo maṃ imissā pathaviyā vijitāvī kopesi, appiyasamudācārena me hadaye kopañca sokañca pavesesi, so tayā hantuṃ na sakkā, mañhi, tāta, tava pitā ‘‘ahaṃ rajjasiriñca tañca pahāya araññaṃ pavisitvā pabbajissāmī’’ti avaca, idaṃ me rodanakāraṇanti.</p>



<p class="bodytext">So <a name="M5.0195"></a> tassā vacanaṃ sutvā ‘‘amma! Kiṃ nāma tvaṃ kathesi, nanu evaṃ sante mayaṃ anāthā nāma bhavissāmā’’ti paridevanto gāthamāha –</p>



<p class="hangnum"><span class="newparamark" id="kn14b_17_para212"></span><a name="para212"></a><span class="paranum">212</span>.</p>



<p class="gatha1"> ‘‘Yohaṃ pubbe niyyāmi, uyyānaṃ mattakuñjare ca yodhemi;</p>



<p class="gathalast">Sutasome pabbajite, kathaṃ nu dāni karissāmī’’ti.</p>



<p class="bodytext">Tassattho – yo ahaṃ pubbe catuājaññayuttaṃ sabbālaṅkārapaṭimaṇḍitaṃ rathaṃ abhiruyha uyyānaṃ gacchāmi, mattakuñjare ca yodhemi, aññehi ca assakīḷādīhi kīḷāmi, svāhaṃ idāni sutasome pabbajite kathaṃ karissāmīti?</p>



<p class="bodytext">Athassa <a name="V5.0176"></a> kaniṭṭhabhātā sattavassiko te ubhopi rodante disvā mātaraṃ upasaṅkamitvā, ‘‘amma! Kiṃkāraṇā tumhe rodathā’’ti pucchitvā tamatthaṃ sutvā ‘‘tena hi mā rodatha, ahaṃ tātassa pabbajituṃ na dassāmī’’ti ubhopi te assāsetvā dhātiyā saddhiṃ pāsādā oruyha pitu santikaṃ gantvā, ‘‘tāta, tvaṃ kira amhe akāmake pahāya ‘pabbajāmī’ti vadasi, ahaṃ te pabbajituṃ na dassāmī’’ti pitaraṃ gīvāya daḷhaṃ gahetvā gāthamāha –</p>



<p class="hangnum"><span class="newparamark" id="kn14b_17_para213"></span><a name="para213"></a><span class="paranum">213</span>.</p>



<p class="gatha1"> ‘‘Mātucca me rudantyā, jeṭṭhassa ca bhātuno akāmassa;</p>



<p class="gathalast">Hatthepi te gahessaṃ, na hi gacchasi no akāmāna’’nti.</p>



<p class="bodytext">Mahāsatto cintesi – ‘‘ayaṃ me paripanthaṃ karoti, kena nu kho naṃ upāyena paṭikkamāpeyya’’nti. Tato dhātiṃ oloketvā, ‘‘amma! Dhāti handimaṃ maṇikkhandhapiḷandhanaṃ, taveso hotu <a name="P5.0184"></a> hatthe, puttaṃ apanehi, mā me antarāyaṃ karī’’ti sayaṃ puttaṃ hatthe gahetvā apanetuṃ asakkonto tassā lañjaṃ paṭijānetvā gāthamāha –</p>



<p class="hangnum"><span class="newparamark" id="kn14b_17_para214"></span><a name="para214"></a><span class="paranum">214</span>.</p>



<p class="gatha1"> ‘‘Uṭṭhehi tvaṃ dhāti, imaṃ kumāraṃ ramehi aññattha;</p>



<p class="gathalast">Mā me paripanthamakāsi, saggaṃ mama patthayānassā’’ti.</p>



<p class="bodytext">Tattha <a name="M5.0196"></a> <span class="bld">imaṃ kumāra</span>nti, amma! Dhāti tvaṃ uṭṭhehi, imaṃ kumāraṃ apanetvā āgantvā imaṃ maṇiṃ gahetvā aññattha naṃ abhiramehīti.</p>



<p class="bodytext">Sā lañjaṃ labhitvā kumāraṃ saññāpetvā ādāya aññattha gantvā paridevamānā gāthamāha –</p>



<p class="hangnum"><span class="newparamark" id="kn14b_17_para215"></span><a name="para215"></a><span class="paranum">215</span>.</p>



<p class="gatha1"> ‘‘Yaṃ nūnimaṃ dadeyyaṃ pabhaṅkaraṃ, ko nu me imināttho;</p>



<p class="gathalast">Sutasome pabbajite, kiṃ nu menaṃ karissāmī’’ti.</p>



<p class="bodytext">Tassattho – yaṃ nūna ahaṃ imaṃ lañjatthāya gahitaṃ pabhaṅkaraṃ suppabhāsaṃ maṇiṃ dadeyyaṃ, ko nu mayhaṃ sutasomanarinde pabbajite iminā attho, <span class="bld">kiṃ nu menaṃ karissāmi,</span> ahaṃ tasmiṃ pabbajite imaṃ labhissāmi, labhantīpi ca kiṃ nu kho etaṃ karissāmi, passatha me kammanti.</p>



<p class="bodytext">Tato <a name="V5.0177"></a> mahāsenagutto cintesi – ‘‘ayaṃ rājā ‘‘gehe me dhanaṃ manda’nti saññaṃ karoti maññe, bahubhāvamassa kathessāmī’’ti. So uṭṭhāya vanditvā gāthamāha –</p>



<p class="hangnum"><span class="newparamark" id="kn14b_17_para216"></span><a name="para216"></a><span class="paranum">216</span>.</p>



<p class="gatha1"> ‘‘Koso ca tuyhaṃ vipulo, koṭṭhāgārañca tuyhaṃ paripūraṃ;</p>



<p class="gathalast">Pathavī ca tuyhaṃ vijitā, ramassu mā pabbaji devā’’ti.</p>



<p class="bodytext">Taṃ sutvā mahāsatto gāthamāha –</p>



<p class="hangnum"><span class="newparamark" id="kn14b_17_para217"></span><a name="para217"></a><span class="paranum">217</span>.</p>



<p class="gatha1"> ‘‘Koso ca mayhaṃ vipulo, koṭṭhāgārañca mayhaṃ paripūraṃ;</p>



<p class="gathalast">Pathavī ca mayhaṃ vijitā, taṃ hitvā pabbajissāmī’’ti.</p>



<p class="bodytext">Taṃ <a name="P5.0185"></a> sutvā tasmiṃ apagate kulavaḍḍhanaseṭṭhi nāma uṭṭhāya vanditvā gāthamāha –</p>



<p class="hangnum"><span class="newparamark" id="kn14b_17_para218"></span><a name="para218"></a><span class="paranum">218</span>.</p>



<p class="gatha1"> ‘‘Mayhampi <a name="M5.0197"></a> dhanaṃ pahūtaṃ, saṅkhyātuṃ nopi deva sakkomi;</p>



<p class="gathalast">Taṃ te dadāmi sabbampi, ramassu mā pabbaji devā’’ti.</p>



<p class="bodytext">Taṃ sutvā mahāsatto gāthamāha –</p>



<p class="hangnum"><span class="newparamark" id="kn14b_17_para219"></span><a name="para219"></a><span class="paranum">219</span>.</p>



<p class="gatha1"> ‘‘Jānāmi dhanaṃ pahūtaṃ, kulavaḍḍhana pūjito tayā casmi;</p>



<p class="gathalast">Saggañca patthayāno, tena ahaṃ pabbajissāmī’’ti.</p>



<p class="bodytext">Taṃ sutvā kulavaḍḍhane apagate mahāsatto somadattaṃ kaniṭṭhabhātaraṃ āmantetvā, ‘‘tāta, ahaṃ pañjarapakkhitto vanakukkuṭo viya ukkaṇṭhito, maṃ gharāvāse anabhirati abhibhavati, ajjeva pabbajissāmi, tvaṃ imaṃ rajjaṃ paṭipajjā’’ti rajjaṃ niyyādento gāthamāha –</p>



<p class="hangnum"><span class="newparamark" id="kn14b_17_para220"></span><a name="para220"></a><span class="paranum">220</span>.</p>



<p class="gatha1"> ‘‘Ukkaṇṭhitosmi bāḷhaṃ, arati maṃ somadatta āvisati;</p>



<p class="gathalast">Bahukāpi me antarāyā, ajjevāhaṃ pabbajissāmī’’ti.</p>



<p class="bodytext">Taṃ sutvā sopi pabbajitukāmo taṃ dīpento itaraṃ gāthamāha –</p>



<p class="hangnum"><span class="newparamark" id="kn14b_17_para221"></span><a name="para221"></a><span class="paranum">221</span>.</p>



<p class="gatha1"> ‘‘Idañca <a name="V5.0178"></a> tuyhaṃ rucitaṃ, sutasoma ajjeva dāni tvaṃ pabbaja;</p>



<p class="gathalast">Ahampi pabbajissāmi, na ussahe tayā vinā ahaṃ ṭhātu’’nti.</p>



<p class="bodytext">Atha naṃ so paṭikkhipitvā upaḍḍhaṃ gāthamāha –</p>



<p class="hangnum"><span class="newparamark" id="kn14b_17_para222"></span><a name="para222"></a><span class="paranum">222</span>.</p>



<p class="gatha1"> ‘‘Na hi sakkā pabbajituṃ, nagare na hi paccati janapade cā’’ti.</p>



<p class="bodytext">Tattha <a name="P5.0186"></a> <span class="bld">na hi paccatī</span>ti idāneva tāva mama pabbajjādhippāyaṃ sutvāva imasmiṃ dvādasayojanike sudassananagare ca sakalajanapade ca na paccati, koci uddhane aggiṃ na jāleti, amhesu pana dvīsu pabbajitesu anāthāva raṭṭhavāsino bhavissanti, tasmā na hi sakkā tayā pabbajituṃ, ahameva pabbajissāmīti.</p>



<p class="bodytext">Taṃ sutvā mahājano mahāsattassa pādamūle parivattitvā paridevanto upaḍḍhagāthamāha –</p>



<p class="gatha1">‘‘Sutasome pabbajite, kathaṃ nu dāni karissāmā’’ti.</p>



<p class="bodytext">Tato mahāsatto ‘‘alaṃ mā socayittha, ahaṃ cirampi ṭhatvā tumhehi vinā bhavissāmi, uppannasaṅkhāro hi nicco nāma natthī’’ti mahājanassa dhammaṃ kathento āha –</p>



<p class="hangnum"><span class="newparamark" id="kn14b_17_para223"></span><a name="para223"></a><span class="paranum">223</span>.</p>



<p class="gatha1"> ‘‘Upanīyatidaṃ <a name="M5.0198"></a> maññe, parittaṃ udakaṃva caṅkavāramhi;</p>



<p class="gathalast">Evaṃ suparittake jīvite, na ca pamajjituṃ kālo.</p>



<p class="hangnum"><span class="newparamark" id="kn14b_17_para224"></span><a name="para224"></a><span class="paranum">224</span>.</p>



<p class="gatha1"> ‘‘Upanīyatidaṃ maññe, parittaṃ udakaṃva caṅkavāramhi;</p>



<p class="gathalast">Evaṃ suparittake jīvite, andhabālā pamajjanti.</p>



<p class="hangnum"><span class="newparamark" id="kn14b_17_para225"></span><a name="para225"></a><span class="paranum">225</span>.</p>



<p class="gatha1"> ‘‘Te vaḍḍhayanti nirayaṃ, tiracchānayoniñca pettivisayañca;</p>



<p class="gathalast">Taṇhāya bandhanabaddhā, vaḍḍhenti asurakāya’’nti.</p>



<p class="bodytext">Tattha <span class="bld">upanīyatidaṃ maññe</span>ti, tāta, ‘‘idaṃ jīvitaṃ upanīyatī’’ti ahaṃ maññāmi. Aññesu suttesu upasaṃharaṇattho upaniyyanattho, idha pana pariyādānattho. Tasmā yathā parittaṃ udakaṃ <a name="V5.0179"></a> rajakānaṃ khāracaṅkavāre pakkhittaṃ sīghaṃ pariyādiyati, tathā jīvitampi. Evaṃ suparittake jīvite taṃ parittakaṃ āyusaṅkhāraṃ gahetvā vicarantānaṃ sattānaṃ na puññakiriyāya pamajjituṃ kālo, appamādova kātuṃ vaṭṭatīti ayamettha attho. <span class="bld">Andhabālā pamajjantī</span>ti ajarāmarā viya hutvā gūthakalale sūkarā viya hutvā kāmapaṅke nimujjantā <a name="P5.0187"></a> pamajjanti. <span class="bld">Asurakāya</span>nti kāḷakañjikaasurayoniñca vaḍḍhentīti attho.</p>



<p class="bodytext">Evaṃ mahāsatto mahājanassa dhammaṃ desetvā pubbakaṃ nāma pāsādaṃ āruyha sattamāya bhūmiyā ṭhito khaggena cūḷaṃ chinditvā ‘‘ahaṃ tumhākaṃ kiñci na homi, attano rājānaṃ gaṇhathā’’ti saveṭhanaṃ cūḷaṃ mahājanassa antare khipi. Taṃ gahetvā mahājano bhūmiyaṃ parivaṭṭento parivaṭṭento paridevi. Tasmiṃ ṭhāne mahantaṃ rajaggaṃ uṭṭhahi. Paṭikkamitvā ṭhitajano taṃ oloketvā ‘‘raññā cūḷaṃ chinditvā saveṭhanā cūḷā mahājanassa antare khittā bhavissati, tenāyaṃ pāsādassa avidūre rajavaṭṭi uggatā’’ti paridevanto gāthamāha –</p>



<p class="hangnum"><span class="newparamark" id="kn14b_17_para226"></span><a name="para226"></a><span class="paranum">226</span>.</p>



<p class="gatha1"> ‘‘Ūhaññate rajaggaṃ avidūre, pubbakamhi ca pāsāde;</p>



<p class="gathalast">Maññe no kesā chinnā, yasassino dhammarājassā’’ti.</p>



<p class="bodytext">Tattha <span class="bld">ūhaññate</span>ti uṭṭhahati. <span class="bld">Rajagga</span>nti rajakkhandho. <span class="bld">Avidūre</span>ti ito amhākaṃ ṭhitaṭṭhānato avidūre. <span class="bld">Pubbakamhī</span>ti pubbakapāsādassa samīpe. <span class="bld">Maññe no</span>ti amhākaṃ dhammarājassa kesā chinnā bhavissantīti maññāma.</p>



<p class="bodytext">Mahāsatto <a name="M5.0199"></a> paricārikaṃ pesetvā pabbajitaparikkhāre āharāpetvā kappakena kesamassuṃ ohārāpetvā alaṅkāraṃ sayanapiṭṭhe pātetvā rattapaṭānaṃ dasāni chinditvā tāni kāsāyāni nivāsetvā mattikāpattaṃ vāmaaṃsakūṭe laggetvā kattaradaṇḍaṃ ādāya mahātale aparāparaṃ caṅkamitvā pāsādā otaritvā antaravīthiṃ paṭipajji. Gacchantaṃ pana naṃ na koci sañjāni. Athassa sattasatā khattiyakaññā pāsādaṃ abhiruhitvā taṃ adisvā ābharaṇabhaṇḍameva disvā otaritvā avasesānaṃ soḷasasahassānaṃ itthīnaṃ santikaṃ gantvā ‘‘amhākaṃ piyasāmiko sutasomamahissaro pabbajito’’ti mahāsaddena paridevamānāva bahi nikkhamiṃsu. Tasmiṃ khaṇe mahājano <a name="P5.0188"></a> tassa pabbajitabhāvaṃ aññāsi, sakalanagaraṃ saṅkhubhitvā ‘‘rājā kira no pabbajito’’ti rājadvāre sannipati, mahājano ‘‘idha rājā bhavissati, ettha bhavissatī’’ti pāsādādīni rañño paribhogaṭṭhānāni gantvā rājānaṃ adisvā –</p>



<p class="hangnum"><span class="newparamark" id="kn14b_17_para227"></span><a name="para227"></a><span class="paranum">227</span>.</p>



<p class="gatha1"> ‘‘Ayamassa <a name="V5.0180"></a> pāsādo, sovaṇṇapupphamālyavītikiṇṇo;</p>



<p class="gathalast">Yahimanuvicari rājā, parikiṇṇo itthāgārehi.</p>



<p class="hangnum"><span class="newparamark" id="kn14b_17_para228"></span><a name="para228"></a><span class="paranum">228</span>.</p>



<p class="gatha1"> ‘‘Ayamassa pāsādo, sovaṇṇapupphamālyavītikiṇṇo;</p>



<p class="gathalast">Yahimanuvicari rājā, parikiṇṇo ñātisaṅghena.</p>



<p class="hangnum"><span class="newparamark" id="kn14b_17_para229"></span><a name="para229"></a><span class="paranum">229</span>.</p>



<p class="gatha1"> ‘‘Idamassa kūṭāgāraṃ, sovaṇṇapupphamālyavītikiṇṇaṃ;</p>



<p class="gathalast">Yahimanuvicari rājā, parikiṇṇo itthāgārehi.</p>



<p class="hangnum"><span class="newparamark" id="kn14b_17_para230"></span><a name="para230"></a><span class="paranum">230</span>.</p>



<p class="gatha1"> ‘‘Idamassa kūṭāgāraṃ, sovaṇṇapupphamālyavītikiṇṇaṃ;</p>



<p class="gathalast">Yahimanuvicari rājā, parikiṇṇo ñātisaṅghena.</p>



<p class="hangnum"><span class="newparamark" id="kn14b_17_para231"></span><a name="para231"></a><span class="paranum">231</span>.</p>



<p class="gatha1"> ‘‘Ayamassa asokavanikā, supupphitā sabbakālikā rammā;</p>



<p class="gathalast">Yahimanuvicari rājā, parikiṇṇo itthāgārehi.</p>



<p class="hangnum"><span class="newparamark" id="kn14b_17_para232"></span><a name="para232"></a><span class="paranum">232</span>.</p>



<p class="gatha1"> ‘‘Ayamassa asokavanikā, supupphitā sabbakālikā rammā;</p>



<p class="gathalast">Yahimanuvicari rājā, parikiṇṇo ñātisaṅghena.</p>



<p class="hangnum"><span class="newparamark" id="kn14b_17_para233"></span><a name="para233"></a><span class="paranum">233</span>.</p>



<p class="gatha1"> ‘‘Idamassa uyyānaṃ, supupphitaṃ sabbakālikaṃ rammaṃ;</p>



<p class="gathalast">Yahimanuvicari <a name="P5.0189"></a> rājā, parikiṇṇo itthāgārehi.</p>



<p class="hangnum"><span class="newparamark" id="kn14b_17_para234"></span><a name="para234"></a><span class="paranum">234</span>.</p>



<p class="gatha1"> ‘‘Idamassa <a name="M5.0200"></a> uyyānaṃ, supupphitaṃ sabbakālikaṃ rammaṃ;</p>



<p class="gathalast">Yahimanuvicari rājā, parikiṇṇo ñātisaṅghena.</p>



<p class="hangnum"><span class="newparamark" id="kn14b_17_para235"></span><a name="para235"></a><span class="paranum">235</span>.</p>



<p class="gatha1"> ‘‘Idamassa kaṇikāravanaṃ, supupphitaṃ sabbakālikaṃ rammaṃ;</p>



<p class="gathalast">Yahimanuvicari rājā, parikiṇṇo itthāgārehi.</p>



<p class="hangnum"><span class="newparamark" id="kn14b_17_para236"></span><a name="para236"></a><span class="paranum">236</span>.</p>



<p class="gatha1"> ‘‘Idamassa kaṇikāravanaṃ, supupphitaṃ sabbakālikaṃ rammaṃ;</p>



<p class="gathalast">Yahimanuvicari rājā, parikiṇṇo ñātisaṅghena.</p>



<p class="hangnum"><span class="newparamark" id="kn14b_17_para237"></span><a name="para237"></a><span class="paranum">237</span>.</p>



<p class="gatha1"> ‘‘Idamassa <a name="V5.0181"></a> pāṭalivanaṃ, supupphitaṃ sabbakālikaṃ rammaṃ;</p>



<p class="gathalast">Yahimanuvicari rājā, parikiṇṇo itthāgārehi.</p>



<p class="hangnum"><span class="newparamark" id="kn14b_17_para238"></span><a name="para238"></a><span class="paranum">238</span>.</p>



<p class="gatha1"> ‘‘Idamassa pāṭalivanaṃ, supupphitaṃ sabbakālikaṃ rammaṃ;</p>



<p class="gathalast">Yahimanuvicari rājā, parikiṇṇo ñātisaṅghena.</p>



<p class="hangnum"><span class="newparamark" id="kn14b_17_para239"></span><a name="para239"></a><span class="paranum">239</span>.</p>



<p class="gatha1"> ‘‘Idamassa ambavanaṃ, supupphitaṃ sabbakālikaṃ rammaṃ;</p>



<p class="gathalast">Yahimanuvicari rājā, parikiṇṇo itthāgārehi.</p>



<p class="hangnum"><span class="newparamark" id="kn14b_17_para240"></span><a name="para240"></a><span class="paranum">240</span>.</p>



<p class="gatha1"> ‘‘Idamassa ambavanaṃ, supupphitaṃ sabbakālikaṃ rammaṃ;</p>



<p class="gathalast">Yahimanuvicari rājā, parikiṇṇo ñātisaṅghena.</p>



<p class="hangnum"><span class="newparamark" id="kn14b_17_para241"></span><a name="para241"></a><span class="paranum">241</span>.</p>



<p class="gatha1"> ‘‘Ayamassa pokkharaṇī, sañchannā aṇḍajehi vītikiṇṇā;</p>



<p class="gathalast">Yahimanuvicari <a name="P5.0190"></a> rājā, parikiṇṇo itthāgārehi.</p>



<p class="hangnum"><span class="newparamark" id="kn14b_17_para242"></span><a name="para242"></a><span class="paranum">242</span>.</p>



<p class="gatha1"> ‘‘Ayamassa pokkharaṇī, sañchannā aṇḍajehi vītikiṇṇā;</p>



<p class="gathalast">Yahimanuvicari rājā, parikiṇṇo ñātisaṅghenā’’ti. –</p>



<p class="unindented">Imāhi gāthāhi paridevanto vicari.</p>



<p class="bodytext">Tattha <span class="bld">vītikiṇṇo</span>ti sovaṇṇapupphehi ca nānāmālyehi ca samokiṇṇo. <span class="bld">Parikiṇṇo</span>ti parivārito. <span class="bld">Itthāgārehī</span>ti dāsiyo upādāya itthiyo itthāgārā nāma. <span class="bld">Ñātisaṅghenā</span>ti amaccāpi idha ñātayo eva. <span class="bld">Kūṭāgāra</span>nti sattaratanavicitto sayanakūṭāgāragabbho. <span class="bld">Asokavanikā</span>ti asokavanabhūmi. <span class="bld">Sabbakālikā</span>ti sabbakālaparibhogakkhamā niccapupphitā vā. <span class="bld">Uyyāna</span>nti nandanavanacittalatāvanasadisaṃ uyyānaṃ<a name="M5.0201"></a>. <span class="bld">Sabbakālika</span>nti chasupi utūsu uppajjanakapupphaphalasañchannaṃ. Kaṇikāravanādīsu <span class="bld">sabbakālika</span>nti sabbakāle supupphitaphalitameva. <span class="bld">Sañchannā</span>ti nānāvidhehi jalajathalajakusumehi suṭṭhu sañchannā. <span class="bld">Aṇḍajehi vītikiṇṇā</span>ti sakuṇasaṅghehi okiṇṇā.</p>



<p class="bodytext">Evaṃ tesu tesu ṭhānesu paridevitvā mahājano puna rājaṅgaṇaṃ āgantvā –</p>



<p class="hangnum"><span class="newparamark" id="kn14b_17_para243"></span><a name="para243"></a><span class="paranum">243</span>.</p>



<p class="gatha1"> ‘‘Rājā <a name="V5.0182"></a> vo kho pabbajito, sutasomo rajjaṃ imaṃ pahatvāna;</p>



<p class="gathalast">Kāsāyavatthavasano, nāgova ekako caratī’’ti. –</p>



<p class="unindented">Gāthaṃ vatvā attano ghare vibhavaṃ pahāya puttadhītaro hatthesu gahetvā nikkhamitvā bodhisattasseva santikaṃ agamāsi, tathā mātāpitaro puttadārā soḷasasahassā ca nāṭakitthiyo. Sakalanagaraṃ tucchaṃ viya ahosi, janapadavāsinopi tesaṃ pacchato pacchato gamiṃsu. Bodhisatto dvādasayojanikaṃ parisaṃ gahetvā himavantābhimukho pāyāsi. Athassa abhinikkhamanaṃ ñatvā sakko vissakammaṃ āmantetvā, ‘‘tāta vissakamma, sutasomamahārājā abhinikkhamanaṃ nikkhanto, vasanaṭṭhānaṃ <a name="P5.0191"></a> laddhuṃ vaṭṭati, samāgamo ca mahā bhavissati, gaccha himavantapadese gaṅgātīre tiṃsayojanāyāmaṃ pañcadasayojanavitthataṃ assamapadaṃ māpehī’’ti pesesi. So tathā katvā tasmiṃ assamapade pabbajitaparikkhāre paṭiyādetvā ekapadikamaggaṃ māpetvā devalokameva gato.</p>



<p class="bodytext">Mahāsatto tena maggena gantvā taṃ assamapadaṃ pavisitvā paṭhamaṃ sayaṃ pabbajitvā pacchā sese pabbājesi, aparabhāge bahū pabbajiṃsu. Tiṃsayojanikaṃ ṭhānaṃ paripūri. Vissakammena pana assamamāpitaniyāmo ca bahūnaṃ pabbajitaniyāmo ca bodhisattassa assamapadasaṃvidahitaniyāmo ca <span class="bld">hatthipālajātake</span> (jā. 1.15.337 ādayo) āgatanayeneva veditabbo. Tattha mahāsatto yassa yasseva kāmavitakkādi micchāvitakko uppajjati, taṃ taṃ ākāsena upasaṅkamitvā ākāse pallaṅkena nisīditvā ovadanto gāthādvayamāha –</p>



<p class="hangnum"><span class="newparamark" id="kn14b_17_para244"></span><a name="para244"></a><span class="paranum">244</span>.</p>



<p class="gatha1"> ‘‘Māssu <a name="M5.0202"></a> pubbe ratikīḷitāni, hasitāni ca anussarittha;</p>



<p class="gathalast">Mā vo kāmā haniṃsu, rammañhi sudassanaṃ nagaraṃ.</p>



<p class="hangnum"><span class="newparamark" id="kn14b_17_para245"></span><a name="para245"></a><span class="paranum">245</span>.</p>



<p class="gatha1"> ‘‘Mettacittañca bhāvetha, appamāṇaṃ divā ca ratto ca;</p>



<p class="gathalast">Agacchittha devapuraṃ, āvāsaṃ puññakammina’’nti.</p>



<p class="bodytext">Tattha <span class="bld">ratikīḷitānī</span>ti kāmaratiyo ca kāyavācākhiḍḍāvasena pavattakīḷitāni ca. <span class="bld">Mā vo kāmā haniṃsū</span>ti mā tumhe vatthukāmakilesakāmā haniṃsu. <span class="bld">Rammaṃ hī</span>ti sudassananagaraṃ nāma ramaṇīyaṃ, taṃ mā anussarittha. <span class="bld">Mettacitta</span>nti idaṃ desanāmattameva, so pana cattāropi brahmavihāre <a name="V5.0183"></a> ācikkhi. <span class="bld">Appamāṇa</span>nti appamāṇasattārammaṇaṃ. <span class="bld">Agacchitthā</span>ti gamissatha. <span class="bld">Devapura</span>nti brahmalokaṃ.</p>



<p class="bodytext">Sopi <a name="P5.0192"></a> isigaṇo tassovāde ṭhatvā brahmalokaparāyaṇo ahosīti sabbaṃ <span class="bld">hatthipālajātake</span> āgatanayeneva kathetabbaṃ.</p>



<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā jātakaṃ samodhānesi ‘‘tadā mātāpitaro mahārājakulāni ahesuṃ, candādevī rāhulamātā, jeṭṭhaputto sāriputto, kaniṭṭhaputto rāhulo, dhāti khujjuttarā, kulavaḍḍhanaseṭṭhi kassapo, mahāsenagutto moggallāno, somadattakumāro ānando, sesaparisā buddhaparisā, sutasomarājā pana ahameva ahosi’’nti.</p>



<p class="centered">Cūḷasutasomajātakavaṇṇanā pañcamā.</p>



<p class="bodytext">Jātakuddānaṃ –</p>



<p class="gatha1">Suvapaṇḍitajambukakuṇḍalino, varakaññamalambusajātakañca;</p>



<p class="gathalast">Pavaruttamasaṅkhasirīvhayako, sutasomaarindamarājavaro.</p>



<p class="centered">Cattālīsanipātavaṇṇanā niṭṭhitā.</p>

<a class="khanti" id="kn14b_18"></a>

<p class="chapter">18. Paṇṇāsanipāto</p>



<p class="hangnum"> </p>



<p class="bodytext"> [526] 1. Niḷinikājātakavaṇṇanā</p>



<p class="bodytext"><span class="bld">Uddayhate</span> <a name="V5.0184"></a><a name="P5.0193"></a><a name="M5.0203"></a> <span class="bld">janapado</span>ti idaṃ satthā jetavane viharanto purāṇadutiyikāpalobhanaṃ ārabba kathesi. Kathento ca taṃ bhikkhuṃ ‘‘kena ukkaṇṭhāpitosī’’ti pucchitvā ‘‘purāṇadutiyikāyā’’ti vutte ‘‘na esā kho, bhikkhu, idāneva tava anatthakārikā, pubbepi tvaṃ etaṃ nissāya jhānā parihāyitvā mahāvināsaṃ patto’’ti vatvā atītaṃ āhari.</p>



<p class="bodytext">Atīte bārāṇasiyaṃ brahmadatte rajjaṃ kārente bodhisatto udiccabrāhmaṇamahāsālakule nibbattitvā vayappatto uggahitasippo isipabbajjaṃ pabbijitvā jhānābhiññā nibbattetvā himavantapadese vāsaṃ kappesi. Alambusājātake vuttanayeneva taṃ paṭicca ekā migī gabbhaṃ paṭilabhitvā puttaṃ vijāyi, ‘‘isisiṅgo’’tvevassa nāmaṃ ahosi. Atha naṃ pitā vayappattaṃ pabbājetvā kasiṇaparikammaṃ uggaṇhāpesi. So nacirasseva jhānābhiññā uppādetvā jhānasukhena kīḷi, ghoratapo paramadhitindriyo ahosi. Tassa sīlatejena sakkassa bhavanaṃ kampi. Sakko āvajjento taṃ kāraṇaṃ ñatvā ‘‘upāyenassa sīlaṃ bhindissāmī’’ti tīṇi saṃvaccharāni sakalakāsiraṭṭhe vuṭṭhiṃ nivāresi, raṭṭhaṃ aggidaḍḍhaṃ viya ahosi. Sasse asampajjamāne dubbhikkhapīḷitā manussā sannipatitvā rājaṅgaṇe upakkosiṃsu. Atha ne rājā vātapāne ṭhito ‘‘kiṃ eta’’nti pucchi. ‘‘Mahārāja, tīṇi <a name="P5.0194"></a> saṃvaccharāni devassa avassantattā sakalaraṭṭhaṃ uddayhati, manussā dukkhitā, devaṃ vassāpehi, devā’’ti. Rājā sīlaṃ samādiyitvā uposathaṃ upavasantopi vassaṃ vassāpetuṃ nāsakkhi.</p>



<p class="bodytext">Tasmiṃ kāle sakko aḍḍharattasamaye tassa sirigabbhaṃ pavisitvā ekobhāsaṃ katvā vehāse aṭṭhāsi. Rājā taṃ disvā ‘‘kosi tva’’nti pucchi. ‘‘Sakkohamasmī’’ti. ‘‘Kenatthenāgatosī’’ti? ‘‘Vassati te, mahārāja<a name="M5.0204"></a>, raṭṭhe devo’’ti? ‘‘Na vassatī’’ti. ‘‘Jānāsi panassa avassanakāraṇa’’nti? ‘‘Na jānāmi, sakkā’’ti. ‘‘Mahārāja, himavantapadese <a name="V5.0185"></a> isisiṅgo nāma tāpaso paṭivasati ghoratapo paramadhitindriyo. So nibaddhaṃ deve vassante kujjhitvā ākāsaṃ olokesi, tasmā devo na vassatī’’ti. ‘‘Idāni panettha kiṃ kātabba’’nti? ‘‘Tassa tape bhinne devo vassissatī’’ti. ‘‘Ko panassa tapaṃ bhindituṃ samattho’’ti? ‘‘Dhītā te, mahārāja, niḷinikā samatthā, taṃ pakkosāpetvā ‘asukaṭṭhānaṃ nāma gantvā tāpasassa tapaṃ bhindāhī’ti pesehī’’ti. Evaṃ so rājānaṃ anusāsitvā sakaṭṭhānameva agamāsi. Rājā punadivase amaccehi saddhiṃ mantetvā dhītaraṃ pakkosāpetvā paṭhamaṃ gāthamāha –</p>



<p class="hangnum"><span class="newparamark" id="kn14b_18_para1"></span><a name="para1"></a><span class="paranum">1</span>.</p>



<p class="gatha1"> ‘‘Uddayhate janapado, raṭṭhañcāpi vinassati;</p>



<p class="gathalast">Ehi niḷinike gaccha, taṃ me brāhmaṇamānayā’’ti.</p>



<p class="bodytext">Tattha <span class="bld">taṃ me</span>ti taṃ mama anatthakāriṃ brāhmaṇaṃ attano vasaṃ ānehi, kilesarativasenassa sīlaṃ bhindāhīti.</p>



<p class="bodytext">Taṃ sutvā sā dutiyaṃ gāthamāha –</p>



<p class="hangnum"><span class="newparamark" id="kn14b_18_para2"></span><a name="para2"></a><span class="paranum">2</span>.</p>



<p class="gatha1"> ‘‘Nāhaṃ dukkhakkhamā rāja, nāhaṃ addhānakovidā;</p>



<p class="gathalast">Kathaṃ ahaṃ gamissāmi, vanaṃ kuñjarasevita’’nti.</p>



<p class="bodytext">Tattha <span class="bld">dukkhakkhamā</span>ti ahaṃ, mahārāja, dukkhassa khamā na homi, addhānampi na jānāmi, sāhaṃ kathaṃ gamissāmīti.</p>



<p class="bodytext">Tato rājā dve gāthāyo abhāsi –</p>



<p class="hangnum"><span class="newparamark" id="kn14b_18_para3"></span><a name="para3"></a><span class="paranum">3</span>.</p>



<p class="gatha1"> ‘‘Phītaṃ janapadaṃ gantvā, hatthinā ca rathena ca;</p>



<p class="gathalast">Dārusaṅghāṭayānena, evaṃ gaccha niḷinike.</p>



<p class="hangnum"><span class="newparamark" id="kn14b_18_para4"></span><a name="para4"></a><span class="paranum">4</span>.</p>



<p class="gatha1"> ‘‘Hatthiassarathe <a name="P5.0195"></a> pattī, gacchevādāya khattiye;</p>



<p class="gathalast">Taveva vaṇṇarūpena, vasaṃ tamānayissasī’’ti.</p>



<p class="bodytext">Tattha <a name="V5.0186"></a> <span class="bld">dārusaṅghāṭayānenā</span>ti, amma, niḷinike na tvaṃ padasā gamissasi, phītaṃ pana subhikkhaṃ khemaṃ attano janapadaṃ hatthivāhanehi ca rathavāhanehi ca <a name="M5.0205"></a> gantvā tato parampi ajjhokāse paṭicchannena vayhādinā udakaṭṭhāne nāvāsaṅkhātena dārusaṅghāṭayānena gaccha. <span class="bld">Vaṇṇarūpenā</span>ti evaṃ akilamamānā gantvā tava vaṇṇena ceva rūpasampadāya ca taṃ brāhmaṇaṃ attano vasaṃ ānayissasīti.</p>



<p class="bodytext">Evaṃ so dhītarā saddhiṃ akathetabbampi raṭṭhaparipālanaṃ nissāya kathesi. Sāpi ‘‘sādhū’’ti sampaṭicchi. Athassā sabbaṃ dātabbayuttakaṃ datvā amaccehi saddhiṃ uyyojesi. Amaccā taṃ ādāya paccantaṃ patvā tattha khandhāvāraṃ nivāsāpetvā rājadhītaraṃ ukkhipāpetvā vanacarakena desitena maggena himavantaṃ pavisitvā pubbaṇhasamaye tassa assamapadassa samīpaṃ pāpuṇiṃsu. Tasmiṃ khaṇe bodhisatto puttaṃ assamapade nivāsāpetvā sayaṃ phalāphalatthāya araññaṃ paviṭṭho hoti. Vanacarako sayaṃ assamaṃ agantvā tassa pana dassanaṭṭhāne ṭhatvā niḷinikāya taṃ dassento dve gāthā abhāsi –</p>



<p class="hangnum"><span class="newparamark" id="kn14b_18_para5"></span><a name="para5"></a><span class="paranum">5</span>.</p>



<p class="gatha1"> ‘‘Kadalīdhajapaññāṇo, ābhujīparivārito;</p>



<p class="gathalast">Eso padissati rammo, isisiṅgassa assamo.</p>



<p class="hangnum"><span class="newparamark" id="kn14b_18_para6"></span><a name="para6"></a><span class="paranum">6</span>.</p>



<p class="gatha1"> ‘‘Eso aggissa saṅkhāto, eso dhūmo padissati;</p>



<p class="gathalast">Maññe no aggiṃ hāpeti, isisiṅgo mahiddhiko’’ti.</p>



<p class="bodytext">Tattha kadalīsaṅkhātā dhajā paññāṇaṃ assāti <span class="bld">kadalīdhajapaññāṇo. Ābhujīparivārito</span>ti bhujapattavanaparikkhitto. <span class="bld">Saṅkhāto</span>ti eso aggi assa isisiṅgassa jhānena saṅkhāto paccakkhagato jalati. <span class="bld">Maññe no aggi</span>nti aggiṃ no hāpeti juhati paricaratīti maññāmi.</p>



<p class="bodytext">Amaccāpi bodhisattassa araññaṃ paviṭṭhavelāya assamaṃ parivāretvā ārakkhaṃ ṭhapetvā rājadhītaraṃ isivesaṃ gāhāpetvā <a name="P5.0196"></a> suvaṇṇacīrakena nivāsanapārupanaṃ katvā sabbālaṅkārehi alaṅkaritvā tantubaddhaṃ cittageṇḍukaṃ gāhāpetvā assamapadaṃ pesetvā sayaṃ bahi rakkhantā aṭṭhaṃsu. Sā tena geṇḍukena kīḷantī caṅkamakoṭiyaṃ otari. Tasmiṃ khaṇe isisiṅgo paṇṇasāladvāre pāsāṇaphalake nisinno hoti. So taṃ āgacchantiṃ disvā bhītatasito uṭṭhāya paṇṇasālaṃ <a name="V5.0187"></a> pavisitvā aṭṭhāsi<a name="M5.0206"></a>. Sāpissa paṇṇasāladvāraṃ gantvā kīḷiyeva. Satthā tañca tato uttari ca atthaṃ pakāsento tisso gāthā abhāsi –</p>



<p class="hangnum"><span class="newparamark" id="kn14b_18_para7"></span><a name="para7"></a><span class="paranum">7</span>.</p>



<p class="gatha1"> ‘‘Tañca disvāna āyantiṃ, āmuttamaṇikuṇḍalaṃ;</p>



<p class="gathalast">Isisiṅgo pāvisi bhīto, assamaṃ paṇṇachādanaṃ.</p>



<p class="hangnum"><span class="newparamark" id="kn14b_18_para8"></span><a name="para8"></a><span class="paranum">8</span>.</p>



<p class="gatha1"> ‘‘Assamassa ca sā dvāre, geṇḍukenassa kīḷati;</p>



<p class="gathalast">Vidaṃsayantī aṅgāni, guyhaṃ pakāsitāni ca.</p>



<p class="hangnum"><span class="newparamark" id="kn14b_18_para9"></span><a name="para9"></a><span class="paranum">9</span>.</p>



<p class="gatha1"> ‘‘Tañca disvāna kīḷantiṃ, paṇṇasālagato jaṭī;</p>



<p class="gathalast">Assamā nikkhamitvāna, idaṃ vacanamabravī’’ti.</p>



<p class="bodytext">Tattha <span class="bld">geṇḍukenassā</span>ti assa isisiṅgassa assamadvāre geṇḍukena kīḷati. <span class="bld">Vidaṃsayantī</span>ti dassentī. <span class="bld">Guyhaṃ pakāsitāni cā</span>ti guyhañca rahassaṅgaṃ pakāsitāni ca pākaṭāni mukhahatthādīni. <span class="bld">Abravī</span>ti so kira paṇṇasālāya ṭhatvā cintesi – ‘‘sacāyaṃ yakkho bhaveyya, paṇṇasālaṃ pavisitvā maṃ murumurāpetvā khādeyya, nāyaṃ yakkho, tāpaso bhavissatī’’ti assamā nikkhamitvā pucchanto gāthamāha –</p>



<p class="hangnum"><span class="newparamark" id="kn14b_18_para10"></span><a name="para10"></a><span class="paranum">10</span>.</p>



<p class="gatha1"> ‘‘Ambho ko nāma so rukkho, yassa tevaṃgataṃ phalaṃ;</p>



<p class="gathalast">Dūrepi khittaṃ pacceti, na taṃ ohāya gacchatī’’ti.</p>



<p class="bodytext">Tattha <span class="bld">yassa tevaṃgataṃ phala</span>nti yassa tava rukkhassa evaṃgatikaṃ manoramaṃ phalaṃ. <span class="bld">Ko nāma so rukkho</span>ti citrageṇḍukassa adiṭṭhapubbattā ‘‘rukkhaphalena tena bhavitabba’’nti maññamāno evaṃ pucchati.</p>



<p class="bodytext">Athassa sā rukkhaṃ ācikkhantī gāthamāha –</p>



<p class="hangnum"><span class="newparamark" id="kn14b_18_para11"></span><a name="para11"></a><span class="paranum">11</span>.</p>



<p class="gatha1"> ‘‘Assamassa mama brahme, samīpe gandhamādane;</p>



<p class="gatha2">Bahavo tādisā rukkhā, yassa tevaṃgataṃ phalaṃ;</p>



<p class="gathalast">Dūrepi khittaṃ pacceti, na maṃ ohāya gacchatī’’ti.</p>



<p class="bodytext">Tattha <a name="V5.0188"></a><a name="P5.0197"></a> <span class="bld">samīpe gandhamādane</span>ti gandhamādanapabbate mama assamassa samīpe. <span class="bld">Yassa tevaṃgata</span>nti yassa evaṃgataṃ, <span class="bld">ta</span>-kāro byañjanasandhikaroti.</p>



<p class="bodytext">Iti <a name="M5.0207"></a> sā musāvādaṃ abhāsi. Itaropi saddahitvā ‘‘tāpaso eso’’ti saññāya paṭisanthāraṃ karonto gāthamāha –</p>



<p class="hangnum"><span class="newparamark" id="kn14b_18_para12"></span><a name="para12"></a><span class="paranum">12</span>.</p>



<p class="gatha1"> ‘‘Etū bhavaṃ assamimaṃ adetu, pajjañca bhakkhañca paṭiccha dammi;</p>



<p class="gathalast">Idamāsanaṃ atra bhavaṃ nisīdatu, ito bhavaṃ mūlaphalāni bhuñjatū’’ti.</p>



<p class="bodytext">Tattha <span class="bld">assamima</span>nti assamaṃ imaṃ bhavaṃ pavisatu. <span class="bld">Adetū</span>ti yathāsannihitaṃ āhāraṃ paribhuñjatu. <span class="bld">Pajja</span>nti pādabbhañjanaṃ. <span class="bld">Bhakkha</span>nti madhuraphalāphalaṃ. <span class="bld">Paṭicchā</span>ti paṭiggaṇha. <span class="bld">Idamāsana</span>nti paviṭṭhakāle evamāha.</p>



<p class="bodytext">Tassā paṇṇasālaṃ pavisitvā kaṭṭhattharaṇe nisīdantiyā suvaṇṇacīrake dvidhā gate sarīraṃ appaṭicchannaṃ ahosi. Tāpaso mātugāmasarīrassa adiṭṭhapubbattā taṃ disvā ‘‘vaṇṇo eso’’ti saññāya evamāha –</p>



<p class="hangnum"><span class="newparamark" id="kn14b_18_para13"></span><a name="para13"></a><span class="paranum">13</span>.</p>



<p class="gatha1"> ‘‘Kiṃ te idaṃ ūrūnamantarasmiṃ, supicchitaṃ kaṇharivappakāsati;</p>



<p class="gathalast">Akkhāhi me pucchito etamatthaṃ, kose nu te uttamaṅgaṃ paviṭṭha’’nti.</p>



<p class="bodytext">Tattha <span class="bld">supicchita</span>nti dvinnaṃ ūrūnaṃ samāgamakāle suphusitaṃ sippipuṭamukhasaṇṭhānaṃ. Subhalakkhaṇena hi asamannāgatāya taṃ ṭhānaṃ āvāṭadhātukaṃ hoti, samannāgatāya abbhunnataṃ sippipuṭamukhasaṇṭhānaṃ. <span class="bld">Kaṇharivappakāsatī</span>ti ubhosu passesu kāḷakaṃ viya khāyati. <span class="bld">Kose nu te uttamaṅgaṃ paviṭṭha</span>nti tava uttamaṅgaṃ liṅgasaṇṭhānaṃ na paññāyati, kiṃ nu taṃ tava sarīrasaṅkhāte kose paviṭṭhanti pucchati.</p>



<p class="bodytext">Atha naṃ sā vañcayantī gāthādvayamāha –</p>



<p class="hangnum"><span class="newparamark" id="kn14b_18_para14"></span><a name="para14"></a><span class="paranum">14</span>.</p>



<p class="gatha1"> ‘‘Ahaṃ vane mūlaphalesanaṃ caraṃ, āsādayiṃ acchaṃ sughorarūpaṃ;</p>



<p class="gathalast">So <a name="P5.0198"></a> maṃ patitvā sahasājjhapatto, panujja maṃ abbahi uttamaṅgaṃ.</p>



<p class="hangnum"><span class="newparamark" id="kn14b_18_para15"></span><a name="para15"></a><span class="paranum">15</span>.</p>



<p class="gatha1"> ‘‘Svāyaṃ <a name="V5.0189"></a><a name="M5.0208"></a> vaṇo khajjati kaṇḍuvāyati, sabbañca kālaṃ na labhāmi sātaṃ;</p>



<p class="gathalast">Paho bhavaṃ kaṇḍumimaṃ vinetuṃ, kurutaṃ bhavaṃ yācito brāhmaṇattha’’nti.</p>



<p class="bodytext">Tattha <span class="bld">āsādayi</span>nti ghaṭṭesiṃ, āgacchantaṃ disvā leḍḍunā paharinti attho. <span class="bld">Patitvā</span>ti upadhāvitvā. <span class="bld">Sahasājjhappatto</span>ti mamaṃ sahasā ajjhappatto sampatto. <span class="bld">Panujjā</span>ti atha maṃ potetvā. <span class="bld">Abbahī</span>ti mukhena mama uttamaṅgaṃ luñcitvā pakkāmi, tato paṭṭhāya imasmiṃ ṭhāne vaṇo jāto. <span class="bld">Svāya</span>nti so ayaṃ tato paṭṭhāya mayhaṃ vaṇo khajjati ceva kaṇḍuvañca karoti, tappaccayā sāhaṃ sabbakālaṃ kāyikacetasikasukhaṃ na labhāmi. <span class="bld">Paho</span>ti pahu samattho. <span class="bld">Brāhmaṇattha</span>nti bhavaṃ mayā yācito imaṃ brāhmaṇassa atthaṃ karotu, idaṃ me dukkhaṃ harāhīti vadati.</p>



<p class="bodytext">So tassā musāvādaṃ ‘‘sabhāvo’’ti saddahitvā ‘‘sace te evaṃ sukhaṃ hoti, karissāmī’’ti taṃ padesaṃ oloketvā anantaraṃ gāthamāha –</p>



<p class="hangnum"><span class="newparamark" id="kn14b_18_para16"></span><a name="para16"></a><span class="paranum">16</span>.</p>



<p class="gatha1"> ‘‘Gambhīrarūpo te vaṇo salohito, apūtiko vaṇagandho mahā ca;</p>



<p class="gathalast">Karomi te kiñci kasāyayogaṃ, yathā bhavaṃ paramasukhī bhaveyyā’’ti.</p>



<p class="bodytext">Tattha <span class="bld">salohito</span>ti rattobhāso. <span class="bld">Apūtiko</span>ti pūtimaṃsarahito. <span class="bld">Vaṇagandho</span>ti thokaṃ duggandho. <span class="bld">Kasāyayoga</span>nti ahaṃ keci rukkhakasāye gahetvā tava ekaṃ kasāyayogaṃ karomīti.</p>



<p class="bodytext">Tato niḷinikā gāthamāha</p>



<p class="hangnum"><span class="newparamark" id="kn14b_18_para17"></span><a name="para17"></a><span class="paranum">17</span>.</p>



<p class="gatha1"> ‘‘Na mantayogā na kasāyayogā, na osadhā brahmacāri kamanti;</p>



<p class="gathalast">Yaṃ te mudu tena vinehi kaṇḍuṃ, yathā ahaṃ paramasukhī bhaveyya’’nti.</p>



<p class="bodytext">Tattha <a name="P5.0199"></a><a name="M5.0209"></a> <span class="bld">kamantī</span>ti, bho brahmacāri, imasmiṃ mama vaṇe neva mantayogā, na kasāyayogā, na pupphaphalādīni osadhāni kamanti, anekavāraṃ katehipi tehi etassa phāsukabhāvo na bhūtapubbo. Yaṃ pana te etaṃ mudu aṅgajātaṃ, tena ghaṭṭiyamānasseva tassa kaṇḍu na hoti, tasmā tena vinehi kaṇḍunti.</p>



<p class="bodytext">So <a name="V5.0190"></a> ‘‘saccaṃ eso bhaṇatī’’ti sallakkhetvā ‘‘methunasaṃsaggena sīlaṃ bhijjati, jhānaṃ antaradhāyatī’’ti ajānanto mātugāmassa adiṭṭhapubbattā methunadhammassa ca ajānanabhāvena ‘‘bhesajja’’nti vadantiyā tāya methunaṃ paṭisevi. Tāvadevassa sīlaṃ bhijji, jhānaṃ parihāyi. So dve tayo vāre saṃsaggaṃ katvā kilanto hutvā nikkhamitvā saraṃ oruyha nhatvā paṭippassaddhadaratho āgantvā paṇṇasālāyaṃ nisīditvā punapi taṃ ‘‘tāpaso’’ti maññamāno vasanaṭṭhānaṃ pucchanto gāthamāha –</p>



<p class="hangnum"><span class="newparamark" id="kn14b_18_para18"></span><a name="para18"></a><span class="paranum">18</span>.</p>



<p class="gatha1"> ‘‘Ito nu bhoto katamena assamo, kacci bhavaṃ abhiramasi araññe;</p>



<p class="gathalast">Kacci nu te mūlaphalaṃ pahūtaṃ, kacci bhavantaṃ na vihiṃsanti vāḷā’’ti.</p>



<p class="bodytext">Tattha <span class="bld">katamenā</span>ti ito katamena disābhāgena bhoto assamo. <span class="bld">Bhava</span>nti ālapanametaṃ.</p>



<p class="bodytext">Tato niḷinikā catasso gāthāyo abhāsi –</p>



<p class="hangnum"><span class="newparamark" id="kn14b_18_para19"></span><a name="para19"></a><span class="paranum">19</span>.</p>



<p class="gatha1"> ‘‘Ito ujuṃ uttarāyaṃ disāyaṃ, khemā nadī himavatā pabhāvī;</p>



<p class="gathalast">Tassā tīre assamo mayha rammo, aho bhavaṃ assamaṃ mayhaṃ passe.</p>



<p class="hangnum"><span class="newparamark" id="kn14b_18_para20"></span><a name="para20"></a><span class="paranum">20</span>.</p>



<p class="gatha1"> ‘‘Ambā ca sālā tilakā ca jambuyo, uddālakā pāṭaliyo ca phullā;</p>



<p class="gathalast">Samantato kimpurisābhigītaṃ, aho bhavaṃ assamaṃ mayhaṃ passe.</p>



<p class="hangnum"><span class="newparamark" id="kn14b_18_para21"></span><a name="para21"></a><span class="paranum">21</span>.</p>



<p class="gatha1"> ‘‘Tālā <a name="M5.0210"></a> ca mūlā ca phalā ca mettha, vaṇṇena gandhena upetarūpaṃ;</p>



<p class="gathalast">Taṃ <a name="P5.0200"></a> bhūmibhāgehi upetarūpaṃ, aho bhavaṃ assamaṃ mayhaṃ passe.</p>



<p class="hangnum"><span class="newparamark" id="kn14b_18_para22"></span><a name="para22"></a><span class="paranum">22</span>.</p>



<p class="gatha1"> ‘‘Phalā ca mūlā ca pahūtamettha, vaṇṇena gandhena rasenupetā;</p>



<p class="gathalast">Āyanti ca luddakā taṃ padesaṃ, mā me tato mūlaphalaṃ ahāsu’’nti.</p>



<p class="bodytext">Tattha <span class="bld">uttarāya</span>nti uttarāya. <span class="bld">Khemā</span>ti evaṃnāmikā nadī. <span class="bld">Himavatā pabhāvī</span>ti himavantato pavattati. <span class="bld">Aho</span>ti patthanatthe nipāto. <span class="bld">Uddālakā</span>ti vātaghātakā. <span class="bld">Kimpurisābhigīta</span>nti samantato parivāretvā madhurasaddena gāyantehi kimpurisehi abhigītaṃ. <span class="bld">Tālā ca mūlā ca phalā ca metthā</span>ti ettha mama assame pāsādikā tālarukkhā ca tesaññeva vaṇṇagandhādisampannā kandasaṅkhātā <a name="V5.0191"></a> mūlā ca phalā ca. <span class="bld">Pahūtametthā</span>ti nānārukkhaphalā ca rukkhavallimūlā ca pahūtā ettha. <span class="bld">Mā me tato</span>ti taṃ mama assamapadaṃ sambahulā luddakā āgacchanti, mayā cettha āharitvā ṭhapitaṃ bahu madhurasamūlaphalāphalaṃ atthi, te mayi cirāyante mūlaphalāphalaṃ hareyyuṃ. Te tato mama mūlaphalāphalaṃ mā hariṃsu, tasmā sacepi mayā saddhiṃ āgantukāmo, ehi, no ce, ahaṃ gamissāmīti āha.</p>



<p class="bodytext">Taṃ sutvā tāpaso yāva pitu āgamanā adhivāsāpetuṃ gāthamāha –</p>



<p class="hangnum"><span class="newparamark" id="kn14b_18_para23"></span><a name="para23"></a><span class="paranum">23</span>.</p>



<p class="gatha1"> ‘‘Pitā mamaṃ mūlaphalesanaṃ gato, idāni āgacchati sāyakāle;</p>



<p class="gathalast">Ubhova gacchāmase assamaṃ taṃ, yāva pitā mūlaphalato etū’’ti.</p>



<p class="bodytext">Tattha <span class="bld">ubhova gacchāmase</span>ti mama pitu ārocetvā ubhova gamissāma.</p>



<p class="bodytext">Tato <a name="M5.0211"></a> sā cintesi – ‘‘ayaṃ tāva araññeva vaḍḍhitabhāvena mama itthibhāvaṃ na jānāti, pitā panassa maṃ disvāva jānitvā ‘tvaṃ idha kiṃ karosī’ti kājakoṭiyā paharitvā sīsampi me bhindeyya, tasmiṃ anāgateyeva mayā gantuṃ vaṭṭati, āgamanakammampi me niṭṭhita’’nti. Sā tassa āgamanūpāyaṃ ācikkhantī itaraṃ gāthamāha –</p>



<p class="hangnum"><span class="newparamark" id="kn14b_18_para24"></span><a name="para24"></a><span class="paranum">24</span>.</p>



<p class="gatha1"> ‘‘Aññe <a name="P5.0201"></a> bahū isayo sādhurūpā, rājīsayo anumagge vasanti;</p>



<p class="gathalast">Teyeva pucchesi mamassamaṃ taṃ, te taṃ nayissanti mamaṃ sakāse’’ti.</p>



<p class="bodytext">Tattha <span class="bld">rājīsayo</span>ti, samma, mayā na sakkā cirāyituṃ, aññe pana sādhusabhāvā rājisayo ca brāhmaṇisayo ca anumagge mama assamamaggapasse vasanti, ahaṃ tesaṃ ācikkhitvā gamissāmi, tvaṃ te puccheyyāsi, te taṃ mama santikaṃ nayissantīti.</p>



<p class="bodytext">Evaṃ sā attano palāyanūpāyaṃ katvā paṇṇasālato nikkhamitvā taṃ olokentameva ‘‘tvaṃ nivattā’’ti vatvā āgamanamaggeneva amaccānaṃ santikaṃ agamāsi. Te taṃ gahetvā khandhāvāraṃ gantvā anupubbena bārāṇasiṃ pāpuṇiṃsu. Sakkopi taṃ divasameva tussitvā sakalaraṭṭhe devaṃ vassāpesi, tato subhikkhaṃ janapadaṃ ahosi. Isisiṅgatāpasassapi tāya pakkantamattāya eva kāye ḍāho uppajji. So kampanto paṇṇasālaṃ pavisitvā vākacīraṃ pārupitvā <a name="V5.0192"></a> socanto nipajji. Bodhisatto sāyaṃ āgantvā puttaṃ apassanto ‘‘kahaṃ nu kho gato’’ti kājaṃ otāretvā paṇṇasālaṃ pavisitvā taṃ nipannakaṃ disvā ‘‘tāta, kiṃ karosī’’ti piṭṭhiṃ parimajjanto tisso gāthā abhāsi –</p>



<p class="hangnum"><span class="newparamark" id="kn14b_18_para25"></span><a name="para25"></a><span class="paranum">25</span>.</p>



<p class="gatha1"> ‘‘Na te kaṭṭhāni bhinnāni, na te udakamābhataṃ;</p>



<p class="gathalast">Aggīpi te na hāpito, kiṃ nu mandova jhāyasi.</p>



<p class="hangnum"><span class="newparamark" id="kn14b_18_para26"></span><a name="para26"></a><span class="paranum">26</span>.</p>



<p class="gatha1"> ‘‘Bhinnāni kaṭṭhāni huto ca aggi, tapanīpi te samitā brahmacārī;</p>



<p class="gathalast">Pīṭhañca mayhaṃ udakañca hoti, ramasi tuvaṃ brahmabhūto puratthā.</p>



<p class="hangnum"><span class="newparamark" id="kn14b_18_para27"></span><a name="para27"></a><span class="paranum">27</span>.</p>



<p class="gatha1"> ‘‘Abhinnakaṭṭhosi <a name="M5.0212"></a> anābhatodako, ahāpitaggīsi asiddhabhojano;</p>



<p class="gathalast">Na me tuvaṃ ālapasī mamajja, naṭṭhaṃ nu kiṃ cetasikañca dukkha’’nti.</p>



<p class="bodytext">Tattha <a name="P5.0202"></a> <span class="bld">bhinnānī</span>ti araññato uddhaṭāni. <span class="bld">Na hāpito</span>ti na jalito. <span class="bld">Bhinnānī</span>ti pubbe tayā mamāgamanavelāya kaṭṭhāni uddhaṭāneva honti. <span class="bld">Huto ca aggī</span>ti aggi ca huto hoti. <span class="bld">Tapanī</span>ti visibbanaaggisaṅkhātā tapanīpi te samitāva sayameva saṃvidahitāva hoti. <span class="bld">Pīṭha</span>nti mama āsanatthāya pīṭhañca paññattameva hoti. <span class="bld">Udakañcā</span>ti pādadhovanaudakampi upaṭṭhāpitameva hoti. <span class="bld">Brahmabhūto</span>ti tuvampi ito puratthā seṭṭhabhūto imasmiṃ assame abhiramasi. <span class="bld">Abhinnakaṭṭhosī</span>ti so dāni ajja anuddhaṭakaṭṭhosi. <span class="bld">Asiddhabhojano</span>ti na te kiñci amhākaṃ kandamūlaṃ vā paṇṇaṃ vā seditaṃ. <span class="bld">Mamajjā</span>ti, mama putta, ajja na me tvaṃ ālapasi. <span class="bld">Naṭṭhaṃ nu ki</span>nti kiṃ nu te naṭṭhaṃ vā, kiṃ cetasikaṃ vā dukkhaṃ, akkhāhi me nipannakāraṇanti pucchati.</p>



<p class="bodytext">So pitu vacanaṃ sutvā taṃ kāraṇaṃ kathento āha –</p>



<p class="hangnum"><span class="newparamark" id="kn14b_18_para28"></span><a name="para28"></a><span class="paranum">28</span>.</p>



<p class="gatha1"> ‘‘Idhāgamā jaṭilo brahmacārī, sudassaneyyo sutanū vineti;</p>



<p class="gathalast">Nevātidīgho na panātirasso, sukaṇhakaṇhacchadanehi bhoto.</p>



<p class="hangnum"><span class="newparamark" id="kn14b_18_para29"></span><a name="para29"></a><span class="paranum">29</span>.</p>



<p class="gatha1"> ‘‘Amassujāto apurāṇavaṇṇī, ādhārarūpañca panassa kaṇṭhe;</p>



<p class="gathalast">Dve yamā gaṇḍā ure sujātā, suvaṇṇatindukanibhā pabhassarā.</p>



<p class="hangnum"><span class="newparamark" id="kn14b_18_para30"></span><a name="para30"></a><span class="paranum">30</span>.</p>



<p class="gatha1"> ‘‘Mukhañca <a name="V5.0193"></a> tassa bhusadassaneyyaṃ, kaṇṇesu lambanti ca kuñcitaggā;</p>



<p class="gathalast">Te jotare carato māṇavassa, suttañca yaṃ saṃyamanaṃ jaṭānaṃ.</p>



<p class="hangnum"><span class="newparamark" id="kn14b_18_para31"></span><a name="para31"></a><span class="paranum">31</span>.</p>



<p class="gatha1"> ‘‘Aññā <a name="M5.0213"></a> ca tassa saṃyamāni catasso, nīlā pītā lohitikā ca setā;</p>



<p class="gathalast">Tā piṃsare carato māṇavassa, tiriṭisaṅghāriva pāvusamhi.</p>



<p class="hangnum"><span class="newparamark" id="kn14b_18_para32"></span><a name="para32"></a><span class="paranum">32</span>.</p>



<p class="gatha1"> ‘‘Na mikhalaṃ muñjamayaṃ dhāreti, na santhare no pana pabbajassa;</p>



<p class="gathalast">Tā <a name="P5.0203"></a> jotare jaghanantare vilaggā, sateratā vijjurivantalikkhe.</p>



<p class="hangnum"><span class="newparamark" id="kn14b_18_para33"></span><a name="para33"></a><span class="paranum">33</span>.</p>



<p class="gatha1"> ‘‘Akhīlakāni ca avaṇṭakāni, heṭṭhā nabhyā kaṭisamohitāni;</p>



<p class="gathalast">Aghaṭṭitā niccakīḷaṃ karonti, haṃ tāta kiṃrukkhaphalāni tāni.</p>



<p class="hangnum"><span class="newparamark" id="kn14b_18_para34"></span><a name="para34"></a><span class="paranum">34</span>.</p>



<p class="gatha1"> ‘‘Jaṭā ca tassa bhusadassaneyyā, parosataṃ vellitaggā sugandhā;</p>



<p class="gathalast">Dvedhā siro sādhu vibhattarūpo, aho nu kho mayha tathā jaṭāssu.</p>



<p class="hangnum"><span class="newparamark" id="kn14b_18_para35"></span><a name="para35"></a><span class="paranum">35</span>.</p>



<p class="gatha1"> ‘‘Yadā ca so pakirati tā jaṭāyo, vaṇṇena gandhena upetarūpā;</p>



<p class="gathalast">Nīluppalaṃ vātasameritaṃva, tatheva saṃvāti panassamo ayaṃ.</p>



<p class="hangnum"><span class="newparamark" id="kn14b_18_para36"></span><a name="para36"></a><span class="paranum">36</span>.</p>



<p class="gatha1"> ‘‘Paṅko ca tassa bhusadassaneyyo, netādiso yādiso mayhaṃ kāye;</p>



<p class="gathalast">So vāyati erito mālutena, vanaṃ yathā aggagimhe suphullaṃ.</p>



<p class="hangnum"><span class="newparamark" id="kn14b_18_para37"></span><a name="para37"></a><span class="paranum">37</span>.</p>



<p class="gatha1"> ‘‘Nihanti so rukkhaphalaṃ pathabyā, sucittarūpaṃ ruciraṃ dassaneyyaṃ;</p>



<p class="gathalast">Khittañca tassa punarehi hatthaṃ, haṃ tāta kiṃrukkhaphalaṃ nu kho taṃ.</p>



<p class="hangnum"><span class="newparamark" id="kn14b_18_para38"></span><a name="para38"></a><span class="paranum">38</span>.</p>



<p class="gatha1"> ‘‘Dantā <a name="M5.0214"></a> ca tassa bhusadassaneyyā, suddhā samā saṅkhavarūpapannā;</p>



<p class="gathalast">Mano pasādenti vivariyamānā, na hi nūna so sākamakhādi tehi.</p>



<p class="hangnum"><span class="newparamark" id="kn14b_18_para39"></span><a name="para39"></a><span class="paranum">39</span>.</p>



<p class="gatha1"> ‘‘Akakkasaṃ aggaḷitaṃ muhuṃ muduṃ, ujuṃ anuddhataṃ acapalamassa bhāsitaṃ;</p>



<p class="gathalast">Rudaṃ <a name="P5.0204"></a> manuññaṃ karavīkasussaraṃ, hadayaṅgamaṃ rañjayateva me mano.</p>



<p class="hangnum"><span class="newparamark" id="kn14b_18_para40"></span><a name="para40"></a><span class="paranum">40</span>.</p>



<p class="gatha1"> ‘‘Bindussaro <a name="V5.0194"></a> nātivisaṭṭhavākyo, na nūna sajjhāyamatippayutto;</p>



<p class="bodytext">Icchāmi bho taṃ punadeva daṭṭhuṃ, mitto hi me māṇavohu puratthā.</p>



<p class="hangnum"><span class="newparamark" id="kn14b_18_para41"></span><a name="para41"></a><span class="paranum">41</span>.</p>



<p class="gatha1"> ‘‘Susandhi sabbattha vimaṭṭhimaṃ vaṇaṃ, puthū sujātaṃ kharapattasannibhaṃ;</p>



<p class="gathalast">Teneva maṃ uttariyāna māṇavo, vivaritaṃ ūruṃ jaghanena piḷayi.</p>



<p class="hangnum"><span class="newparamark" id="kn14b_18_para42"></span><a name="para42"></a><span class="paranum">42</span>.</p>



<p class="gatha1"> ‘‘Tapanti ābhanti virocare ca, sateratā vijjurivantalikkhe;</p>



<p class="gathalast">Bāhā mudū añjanalomasādisā, vicitravaṭṭaṅgulikāssa sobhare.</p>



<p class="hangnum"><span class="newparamark" id="kn14b_18_para43"></span><a name="para43"></a><span class="paranum">43</span>.</p>



<p class="gatha1"> ‘‘Akakkasaṅgo na ca dīghalomo, nakhāssa dīghā api lohitaggā;</p>



<p class="gathalast">Mudūhi bāhāhi palissajanto, kalyāṇarūpo ramayaṃ upaṭṭhahi.</p>



<p class="hangnum"><span class="newparamark" id="kn14b_18_para44"></span><a name="para44"></a><span class="paranum">44</span>.</p>



<p class="gatha1"> ‘‘Dumassa tūlūpanibhā pabhassarā, suvaṇṇakambutalavaṭṭasucchavi;</p>



<p class="gathalast">Hatthā mudū tehi maṃ samphusitvā, ito gato tena maṃ dahanti tāta.</p>



<p class="hangnum"><span class="newparamark" id="kn14b_18_para45"></span><a name="para45"></a><span class="paranum">45</span>.</p>



<p class="gatha1"> ‘‘Na <a name="M5.0215"></a> nūna so khārividhaṃ ahāsi, na nūna so kaṭṭhāni sayaṃ abhañji;</p>



<p class="gathalast">Na nūna so hanti dume kuṭhāriyā, na hissa hatthesu khilāni atthi.</p>



<p class="hangnum"><span class="newparamark" id="kn14b_18_para46"></span><a name="para46"></a><span class="paranum">46</span>.</p>



<p class="gatha1"> ‘‘Accho ca kho tassa vaṇaṃ akāsi, so maṃbravi ‘sukhitaṃ maṃ karohi’;</p>



<p class="gathalast">Tāhaṃ <a name="P5.0205"></a> kariṃ tena mamāsi sokhyaṃ, so cabravi ‘sukhitosmī’ti brahme.</p>



<p class="hangnum"><span class="newparamark" id="kn14b_18_para47"></span><a name="para47"></a><span class="paranum">47</span>.</p>



<p class="gatha1"> ‘‘Ayañca te māluvapaṇṇasanthatā, vikiṇṇarūpāva mayā ca tena ca;</p>



<p class="gathalast">Kilantarūpā udake ramitvā, punappunaṃ paṇṇakuṭiṃ vajāma.</p>



<p class="hangnum"><span class="newparamark" id="kn14b_18_para48"></span><a name="para48"></a><span class="paranum">48</span>.</p>



<p class="gatha1"> ‘‘Na majja mantā paṭibhanti tāta, na aggihuttaṃ napi yaññatantaṃ;</p>



<p class="gathalast">Na cāpi te mūlaphalāni bhuñje, yāva na passāmi taṃ brahmacāriṃ.</p>



<p class="hangnum"><span class="newparamark" id="kn14b_18_para49"></span><a name="para49"></a><span class="paranum">49</span>.</p>



<p class="gatha1"> ‘‘Addhā pajānāsi tuvampi tāta, yassaṃ disaṃ vasate brahmacārī;</p>



<p class="gathalast">Taṃ maṃ disaṃ pāpaya tāta khippaṃ, mā te ahaṃ amarimassamamhi.</p>



<p class="hangnum"><span class="newparamark" id="kn14b_18_para50"></span><a name="para50"></a><span class="paranum">50</span>.</p>



<p class="gatha1"> ‘‘Vicitraphullañhi <a name="V5.0195"></a> vanaṃ sutaṃ mayā, dijābhighuṭṭhaṃ dijasaṅghasevitaṃ;</p>



<p class="gathalast">Taṃ maṃ vanaṃ pāpaya tāta khippaṃ, purā te pāṇaṃ vijahāmi assame’’ti.</p>



<p class="bodytext">Tattha <span class="bld">idhāgamā</span>ti, tāta, imaṃ assamapadaṃ āgato. <span class="bld">Sudassaneyyo</span>ti suṭṭhu dassaneyyo. <span class="bld">Sutanū</span>ti suṭṭhu tanuko nātikiso nātithūlo<a name="M5.0216"></a>. <span class="bld">Vinetī</span>ti attano sarīrappabhāya assamapadaṃ ekobhāsaṃ viya vineti pūreti. <span class="bld">Sukaṇhakaṇhacchadanehi bhoto</span>ti, tāta, tassa bhoto sukaṇhehi kaṇhacchadanehi bhamaravaṇṇehi kesehi sukaṇhasīsaṃ sumajjitamaṇimayaṃ viya khāyati. <span class="bld">Amassūjāto</span>ti na tāvassa massu jāyati, taruṇoyeva. <span class="bld">Apurāṇavaṇṇī</span>ti acirapabbajito. <span class="bld">Ādhārarūpañca panassa kaṇṭhe</span>ti kaṇṭhe ca panassa amhākaṃ bhikkhābhājanaṭṭhapanaṃ pattādhārasadisaṃ piḷandhanaṃ atthīti muttāhāraṃ sandhāya vadati. <span class="bld">Gaṇḍā</span>ti thane sandhāyāha. <span class="bld">Ure sujātā</span>ti uramhi sujātā. ‘‘Urato’’tipi pāṭho. <span class="bld">Pabhassarā</span>ti pabhāsampannā. ‘‘Pabhāsare’’tipi pāṭho, obhāsantīti attho.</p>



<p class="bodytext"><span class="bld">Bhusadassaneyya</span>nti ativiya dassanīyaṃ. <span class="bld">Kuñcitaggā</span>ti sīhakuṇḍalaṃ sandhāya vadati. <span class="bld">Suttañcā</span>ti yaṃ tassa jaṭābandhanasuttaṃ, tampi jotati pabhaṃ muñcati. <span class="bld">‘‘Saṃyamāni catasso’’</span>ti iminā maṇisuvaṇṇapavāḷarajatamayāni cattāri piḷandhanāni dasseti<a name="P5.0206"></a>. <span class="bld">Tā piṃsare</span>ti tāni piḷandhanāni pāvusamhi pavuṭṭhe deve tiriṭisaṅghā viya viravanti. <span class="bld">Mikhala</span>nti mekhalaṃ, ayameva vā pāṭho. Idaṃ nivatthakañcanacīrakaṃ sandhāyāha. <span class="bld">Na santhare</span>ti na vāke. Idaṃ vuttaṃ hoti – tāta, yathā mayaṃ tiṇamayaṃ vā vākamayaṃ vā cīrakaṃ dhārema, na tathā so, so pana suvaṇṇacīrakaṃ dhāretīti. <span class="bld">Akhīlakānī</span>ti atacāni nippaṇṇāni. <span class="bld">Kaṭisamohitānī</span>ti kaṭiyaṃ baddhāni. <span class="bld">Niccakīḷaṃ karontī</span>ti aghaṭṭitānipi niccakālaṃ kīḷāyanti. <span class="bld">Haṃ, tātā</span>ti hambho, tāta. <span class="bld">Kiṃ rukkhaphalāni tānī</span>ti tāni tassa māṇavassa suttāruḷhāni kaṭiyaṃ baddhāni katararukkhaphalāni nāmāti maṇisaṅghāṭiṃ sandhāyāha.</p>



<p class="bodytext"><span class="bld">Jaṭā</span>ti jaṭāmaṇḍalākārena baddharatanamissakakesavaṭṭiyo sandhāyāha. <span class="bld">Vellitaggā</span>ti kuñcitaggā. <span class="bld">Dvedhāsiro</span>ti tassa sīsaṃ dvedhā katvā baddhānaṃ jaṭānaṃ vasena suṭṭhu vibhattarūpaṃ. <span class="bld">Tathā</span>ti yathā tassa māṇavassa jaṭā, tathā tumhehi mama na baddhā, aho vata mamapi tathā assūti patthento āha. <span class="bld">Upetarūpā</span>ti upetasabhāvā. <span class="bld">Vātasameritaṃvā</span>ti <a name="M5.0217"></a> yathā nāma nīluppalaṃ vātena samīritaṃ, tatheva ayaṃ imasmiṃ vanasaṇḍe assamo saṃvāti. <span class="bld">Netādiso</span>ti, tāta, yādiso <a name="V5.0196"></a> mama kāye paṅko, netādiso tassa sarīre. So hi dassanīyo ceva sugandho ca. <span class="bld">Aggagimhe</span>ti vasantasamaye.</p>



<p class="bodytext"><span class="bld">Nihantī</span>ti paharati. <span class="bld">Kiṃ rukkhaphalaṃ nu kho ta</span>nti katararukkhassa nu kho taṃ phalaṃ. <span class="bld">Saṅkhavarūpapannā</span>ti sudhotasaṅkhapaṭibhāgā. <span class="bld">Na hi nūna so sākamakhādi tehī</span>ti na nūna so māṇavo mayaṃ viya tehi dantehi rukkhapaṇṇāni ceva mūlaphalāphalāni ca khādi. Amhākañhi tāni khādantānaṃ sabalā paṇṇavaṇṇā dantāti dīpeti.</p>



<p class="bodytext"><span class="bld">Akakkasa</span>nti, tāta, tassa bhāsitaṃ apharusaṃ agaḷitaṃ, punappunaṃ vadantassāpi madhuratāya <span class="bld">muhuṃ muduṃ,</span> apamussatāya <span class="bld">ujuṃ,</span> avikkhittatāya <span class="bld">anuddhaṭaṃ,</span> patiṭṭhitatāya <span class="bld">acapalaṃ. Ruda</span>nti bhāsamānassa sarasaṅkhātaṃ rudampi manoharaṃ karavīkassa viya sussaraṃ sumadhuraṃ. <span class="bld">Rañjayatevā</span>ti mama mano rañjatiyeva. <span class="bld">Bindussaro</span>ti piṇḍitassaro. <span class="bld">Māṇavohū</span>ti so hi māṇavo puratthā mama mitto ahu.</p>



<p class="bodytext"><span class="bld">Susandhi sabbattha vimaṭṭhimaṃ vaṇa</span>nti tāta tassa māṇavassa ūrūnaṃ antare ekaṃ vaṇaṃ atthi, taṃ susandhi suphusitaṃ sippipuṭamukhasadisaṃ, sabbattha vimaṭṭhaṃ samantato maṭṭhaṃ. <span class="bld">Puthū</span>ti mahantaṃ. <span class="bld">Sujāta</span>nti susaṇṭhitaṃ. <span class="bld">Kharapattasannibha</span>nti <a name="P5.0207"></a> supupphitapadumamakuḷasannibhaṃ. <span class="bld">Uttariyānā</span>ti uttaritvā avattharitvā. <span class="bld">Piḷayī</span>ti pīḷesi. <span class="bld">Tapantī</span>ti tassa māṇavassa sarīrato niccharantā suvaṇṇavaṇṇaraṃsiyo jalanti obhāsanti virocanti ca. <span class="bld">Bāhā</span>ti bāhāpissa mudū. <span class="bld">Añjanalomasādisā</span>ti añjanasadisehi lomehi samannāgatā. <span class="bld">Vicitravaṭṭaṅgulikāssa sobhare</span>ti hatthāpissa varalakkhaṇavicitrāhi pavālaṅkurasadisāhi vaṭṭaṅgulīhi samannāgatā sobhanti.</p>



<p class="bodytext"><span class="bld">Akakkasaṅgo</span>ti kacchupīḷakādirahitaaṅgapaccaṅgo. <span class="bld">Ramayaṃ upaṭṭhahī</span>ti maṃ ramayanto upaṭṭhahi paricari. <span class="bld">Tūlūpanibhā</span>ti mudubhāvassa upamā. <span class="bld">Suvaṇṇakambutalavaṭṭasucchavī</span>ti suvaṇṇamayaṃ ādāsatalaṃ viya vaṭṭā ca succhavi ca, parimaṇḍalatalā ceva sundaracchavi cāti attho. <span class="bld">Samphusitvā</span>ti suṭṭhu phusitvā attano hatthasamphassaṃ mama sarīre pharāpetvā. <span class="bld">Ito gato</span>ti mama <a name="M5.0218"></a> olokentasseva ito gato. <span class="bld">Tena maṃ dahantī</span>ti tena tassa hatthasamphassena idāni maṃ dahanti. Tathā hi tassa gatakālato paṭṭhāya mama sarīre ḍāho uṭṭhito, tenamhi domanassappatto nipannoti.</p>



<p class="bodytext"><span class="bld">Na</span> <a name="V5.0197"></a> <span class="bld">nūna so khārividha</span>nti, tāta, nūna so māṇavo na khāribhāraṃ ukkhipitvā vicari. <span class="bld">Khilānī</span>ti kilāni, ‘‘ayameva vā pāṭho. <span class="bld">Sokhya</span>nti sukhaṃ. <span class="bld">Māluvapaṇṇasanthatā vikiṇṇarūpāvā</span>ti, tāta, ayaṃ tava māluvapaṇṇasanthatā ajja mayā ca tena ca aññamaññaṃ parāmasanāliṅganavasena parivattantehi vikiṇṇā viya ākulabyākulā jātā. <span class="bld">Punappunaṃ paṇṇakuṭiṃ vajāmā</span>ti, tāta, ahañca so ca abhiramitvā kilantarūpā paṇṇasālato nikkhamitvā udakaṃ pavisitvā ramitvā vigatadarathā punappunaṃ imameva kuṭiṃ pavisāmāti vadati.</p>



<p class="bodytext"><span class="bld">Na majja mantā</span>ti ajja mama tassa gatakālato paṭṭhāya neva mantā paṭibhanti na upaṭṭhahanti na ruccanti. <span class="bld">Na aggihuttaṃ napi yaññatanta</span>nti mahābrahmuno ārādhanatthāya kattabbahomavidhūpanādiyaññakiriyāpi me na paṭibhāti na upaṭṭhāti na ruccati. <span class="bld">Na cāpi te</span>ti tayā ābhatamūlaphalāphalānipi na bhuñjāmi. <span class="bld">Yassaṃ disa</span>nti yassaṃ disāyaṃ. <span class="bld">Vana</span>nti tassa māṇavassa assamaṃ parivāretvā ṭhitavananti.</p>



<p class="bodytext">Tassevaṃ vilapantassa taṃ vilāpaṃ sutvā mahāsatto ‘‘ekāya itthiyā imassa sīlaṃ bhinnaṃ bhavissatī’’ti ñatvā taṃ ovadanto cha gāthāyo abhāsi –</p>



<p class="hangnum"><span class="newparamark" id="kn14b_18_para51"></span><a name="para51"></a><span class="paranum">51</span>.</p>



<p class="gatha1"> ‘‘Imasmāhaṃ jotirase vanamhi, gandhabbadevaccharasaṅghasevite;</p>



<p class="gathalast">Isīnamāvāse <a name="P5.0208"></a> sanantanamhi, netādisaṃ aratiṃ pāpuṇetha.</p>



<p class="hangnum"><span class="newparamark" id="kn14b_18_para52"></span><a name="para52"></a><span class="paranum">52</span>.</p>



<p class="gatha1"> ‘‘Bhavanti mittāni atho na honti, ñātīsu mittesu karonti pemaṃ;</p>



<p class="gathalast">Ayañca jammo kissa vā niviṭṭho, yo neva jānāti ‘kutomhi āgato’.</p>



<p class="hangnum"><span class="newparamark" id="kn14b_18_para53"></span><a name="para53"></a><span class="paranum">53</span>.</p>



<p class="gatha1"> ‘‘Saṃvāsena <a name="M5.0219"></a> hi mittāni, sandhīyanti punappunaṃ;</p>



<p class="gathalast">Sveva mitto asaṃgantu, asaṃvāsena jīrati.</p>



<p class="hangnum"><span class="newparamark" id="kn14b_18_para54"></span><a name="para54"></a><span class="paranum">54</span>.</p>



<p class="gatha1"> ‘‘Sace tuvaṃ dakkhasi brahmacāriṃ, sace tuvaṃ sallape brahmacārinā;</p>



<p class="gathalast">Sampannasassaṃva mahodakena, tapoguṇaṃ khippamimaṃ pahissasi.</p>



<p class="hangnum"><span class="newparamark" id="kn14b_18_para55"></span><a name="para55"></a><span class="paranum">55</span>.</p>



<p class="gatha1"> ‘‘Punapi ce dakkhasi brahmacāriṃ, punapi ce sallape brahmacārinā;</p>



<p class="gathalast">Sampannasassaṃva mahodakena, usmāgataṃ khippamimaṃ pahissasi.</p>



<p class="hangnum"><span class="newparamark" id="kn14b_18_para56"></span><a name="para56"></a><span class="paranum">56</span>.</p>



<p class="gatha1"> ‘‘Bhūtāni <a name="V5.0198"></a> hetāni caranti tāta, virūparūpena manussaloke;</p>



<p class="gathalast">Na tāni sevetha naro sapañño, āsajja naṃ nassati brahmacārī’’ti.</p>



<p class="bodytext">Tattha <span class="bld">imasmā</span>ti imasmiṃ. <span class="bld">Ha</span>nti nipātamattaṃ. <span class="bld">Jotirase</span>ti hūyamānassa jotino raṃsiobhāsite. <span class="bld">Sanantanamhī</span>ti porāṇake. <span class="bld">Pāpuṇethā</span>ti pāpuṇeyya. Idaṃ vuttaṃ hoti – tāta, evarūpe vane vasanto yaṃ aratiṃ tvaṃ patto, etādisaṃ na pāpuṇeyya paṇḍito kulaputto, pattuṃ nārahatīti attho.</p>



<p class="bodytext"><span class="bld">‘‘Bhavantī’’</span>ti imaṃ gāthaṃ mahāsatto antogatameva bhāsati. Ayamettha adhippāyo – loke sattānaṃ mittāni nāma hontipi na hontipi tattha yesaṃ honti, te attano ñātīsu ca mittesu ca pemaṃ karonti. <span class="bld">Ayañca jammo</span>ti migasiṅgo lāmako. <span class="bld">Kissa vā niviṭṭho</span>ti kena nāma kāraṇena tasmiṃ mātugāme mittasaññāya niviṭṭho, so migiyā kucchismiṃ nibbattitvā araññe vaḍḍhitattā ‘‘kutomhi āgato’’ti attano āgataṭṭhānamattampi <a name="P5.0209"></a> na jānāti, pageva ñātimitteti.</p>



<p class="bodytext"><span class="bld">Punappuna</span>nti, tāta, mittāni nāma punappunaṃ saṃvāsena saṃsevanena sandhīyanti ghaṭīyanti. <span class="bld">Sveva mitto</span>ti so eva mitto <span class="bld">asaṃgantu</span> asamāgacchantassa purisassa tena asamāgamasaṅkhātena asaṃvāsena <span class="bld">jīrati</span> vinassati<a name="M5.0220"></a>. <span class="bld">Sace</span>ti tasmā, tāta, sace tvaṃ punapi taṃ dakkhasi, tena vā sallapissasi, atha yathā nāma nipphannasassaṃ mahoghena harīyati, evaṃ imaṃ attano tapoguṇaṃ pahissasi hāressasīti attho. <span class="bld">Usmāgata</span>nti samaṇatejaṃ.</p>



<p class="bodytext"><span class="bld">Virūparūpenā</span>ti vividharūpena. Idaṃ vuttaṃ hoti – tāta, manussalokasmiñhi etāni yakkhinisaṅkhātāni bhūtāni vividharūpapaṭicchannena attano rūpena attano vasaṃ gate khādituṃ caranti, tāni sapañño naro na sevetha. Tādisañhi bhūtaṃ āsajja naṃ patvā nassati brahmacārī, diṭṭhosi tāya yakkhiniyā na khāditoti puttaṃ ovadi.</p>



<p class="bodytext">So pitu kathaṃ sutvā ‘‘yakkhinī kira sā’’ti bhīto cittaṃ nivattetvā ‘‘tāta, etto na gamissāmi, khamatha me’’ti khamāpesi. Sopi naṃ samassāsetvā ‘‘ehi tvaṃ, māṇava, mettaṃ bhāvehi, karuṇaṃ, muditaṃ, upekkha’’nti brahmavihārabhāvanaṃ ācikkhi. So tathā paṭipajjitvā puna jhānābhiññā nibbattesi.</p>



<p class="bodytext">Satthā <a name="V5.0199"></a> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā niḷinikā purāṇadutiyikā ahosi, isisiṅgo ukkaṇṭhitabhikkhu, pitā pana ahameva ahosinti.</p>



<p class="centered">Niḷinikājātakavaṇṇanā paṭhamā.</p>



<p class="hangnum"> </p>



<p class="bodytext"> [527] 2. Ummādantījātakavaṇṇanā</p>



<p class="bodytext"><span class="bld">Nivesanaṃ kassanudaṃ sunandā</span>ti idaṃ satthā jetavane viharanto ukkaṇṭhitabhikkhuṃ ārabbha kathesi. So kirekadivasaṃ sāvatthiyaṃ piṇḍāya caranto ekaṃ alaṅkatapaṭiyattaṃ uttamarūpadharaṃ itthiṃ oloketvā paṭibaddhacitto hutvā cittaṃ nivattetuṃ asakkonto vihārameva āgantvā tato paṭṭhāya sallaviddho viya rāgāturo bhantamigapaṭibhāgo kiso dhamanīsanthatagatto uppaṇḍuppaṇḍukajāto anabhirato ekiriyāpathepi <a name="M5.0221"></a> cittassādaṃ alabhanto ācariyavattādīni pahāya uddesaparipucchākammaṭṭhānānuyogarahito vihāsi. So sahāyabhikkhūhi ‘‘pubbe tvaṃ, āvuso, santindriyo vippasannamukhavaṇṇo, idāni no tathā, kiṃ <a name="P5.0210"></a> nu kho kāraṇa’’nti puṭṭho, ‘‘āvuso, anabhiratomhī’’ti āha. Atha naṃ te ‘‘abhiramāvuso, sāsane, buddhuppādo nāma dullabho, tathā saddhammassavanaṃ manussapaṭilābho ca, so tvaṃ manussapaṭilābhaṃ paṭilabhitvā dukkhassantakiriyaṃ patthayamāno assumukhaṃ ñātijanaṃ pahāya saddhāya pabbajitvā kiṃkāraṇā kilesavasaṃ yāsi, kilesā nāmete gaṇḍuppādakapāṇakaṃ upādāya sabbabālajanasādhāraṇā, ye tesaṃ vatthubhūtā, tepi appassādā kāmā bahudukkhā bahupāyāsā, ādīnavo ettha bhiyyo. Aṭṭhikaṅkalūpamā kāmā, maṃsapesūpamā kāmā, tiṇukkūpamā kāmā, aṅgārakāsūpamā kāmā, supinakūpamā kāmā, yācitakūpamā kāmā, rukkhaphalūpamā kāmā, asisūnūpamā kāmā, sattisūlūpamā kāmā, sappasirūpamā kāmā, aggikkhandhūpamā kāmā, tvaṃ nāma evarūpe buddhasāsane pabbajitvā evaṃ anatthakārakānaṃ kilesānaṃ vasaṃ gatosī’’ti ovaditvā attano kathaṃ gāhāpetuṃ asakkontā satthu santikaṃ dhammasabhaṃ netvā ‘‘kiṃ, bhikkhave, anicchamānakaṃ bhikkhuṃ ānayitthā’’ti vutte, ‘‘bhante, ayaṃ kira bhikkhu ukkaṇṭhito’’ti āhaṃsu. Satthā ‘‘saccaṃ kirā’’ti pucchitvā ‘‘saccaṃ, bhante’’ti vutte ‘‘bhikkhu porāṇakapaṇḍitā rajjaṃ anusāsantāpi kilese uppanne tassa vasaṃ agantvā cittaṃ nivāretvā na ayuttakaṃ kariṃsū’’ti vatvā atītaṃ āhari.</p>



<p class="bodytext">Atīte <a name="V5.0200"></a> siviraṭṭhe ariṭṭhapuranagare sivi nāma rājā rajjaṃ kāresi. Bodhisatto tassa aggamahesiyā kucchismiṃ nibbatti, ‘‘sivikumāro’’tvevassa nāmaṃ kariṃsu. Senāpatissapi putto jāyi, ‘‘abhipārako’’tissa nāmaṃ kariṃsu. Te ubhopi sahāyā hutvā abhivaḍḍhantā soḷasavassikā hutvā takkasilaṃ gantvā sippaṃ uggaṇhitvā āgamiṃsu. Rājā puttassa rajjaṃ adāsi. Sopi abhipārakaṃ senāpatiṭṭhāne ṭhapetvā dhammena rajjaṃ kāresi. Tasmiṃyeva nagare tiriṭivacchassa nāma asītikoṭivibhavassa seṭṭhino dhītā nibbatti uttamarūpadharā sobhaggappattā subhalakkhaṇena samannāgatā, tassā nāmaggahaṇadivase ‘‘ummādantī’’ti <a name="M5.0222"></a> nāmaṃ kariṃsu. Sā soḷasavassikakāle atikkantamānusavaṇṇā devaccharā viya abhirūpā dassanīyā pāsādikā paramāya vaṇṇapokkharatāya samannāgatā ahosi. Ye ye puthujjanā taṃ passanti, te te sakabhāvena saṇṭhātuṃ asakkontā <a name="P5.0211"></a> surāpānamadamattā viya kilesamadena mattā hutvā satiṃ paccupaṭṭhāpetuṃ samatthā nāma nāhesuṃ.</p>



<p class="bodytext">Athassā pitā tiriṭivaccho rājānaṃ upasaṅkamitvā ‘‘deva, mama gehe itthiratanaṃ uppannaṃ, raññova anucchavikaṃ, lakkhaṇapāṭhake brāhmaṇe pesetvā taṃ vīmaṃsāpetvā yathāruci karohī’’ti āha. Rājā ‘‘sādhū’’ti vatvā brāhmaṇe pesesi. Te seṭṭhigehaṃ gantvā katasakkārasammānā pāyāsaṃ paribhuñjiṃsu. Tasmiṃ khaṇe ummādantī sabbālaṅkārapaṭimaṇḍitā tesaṃ santikaṃ agamāsi. Te taṃ disvā satiṃ paccupaṭṭhāpetuṃ asakkontā kilesamadamattā hutvā attano vippakatabhojanabhāvaṃ na jāniṃsu. Ekacce ālopaṃ gahetvā ‘‘bhuñjissāmā’’ti saññāya sīse ṭhapesuṃ, ekacce upakacchantare khipiṃsu, ekacce bhittiṃ pahariṃsu, sabbeva ummattakā ahesuṃ. Sā te disvā ‘‘ime kira mama lakkhaṇaṃ vīmaṃsissanti, gīvāyaṃ ne gahetvā nīharathā’’ti nīharāpesi. Te maṅkubhūtā rājanivesanaṃ gantvā ummādantiyā kuddhā ‘‘deva, sā itthī kāḷakaṇṇī, na tumhākaṃ anucchavikā’’ti vadiṃsu. Rājā ‘‘kāḷakaṇṇī kirā’’ti na taṃ āṇāpesi. Sā taṃ pavattiṃ sutvā ‘‘ahaṃ kira kāḷakaṇṇīti raññā na gahitā, kāḷakaṇṇiyo nāma na evarūpā hontī’’ti vatvā ‘‘hotu, sace pana taṃ rājānaṃ passissāmi, jānissāmī’’ti tasmiṃ āghātaṃ bandhi. Atha naṃ pitā abhipārakassa adāsi, sā tassa piyā ahosi manāpā.</p>



<p class="bodytext">Kassa pana kammassa nissandena sā evaṃ abhirūpā ahosīti? Rattavatthadānassa nissandenāti. Sā kira atīte bārāṇasiyaṃ daliddakule nibbattitvā ussavadivase puññasampannā itthiyo kusumbharattavatthaṃ nivāsetvā alaṅkatā kīḷantiyo disvā tādisaṃ vatthaṃ nivāsetvā <a name="V5.0201"></a> kīḷitukāmā hutvā mātāpitūnaṃ ārocetvā tehi, ‘‘amma, mayaṃ daliddā, kuto no evarūpaṃ vattha’’nti vutte ‘‘tena hi maṃ ekasmiṃ aḍḍhakule bhatiṃ kātuṃ anujānātha<a name="M5.0223"></a>, te mama guṇaṃ ñatvā dassantī’’ti vatvā tehi <a name="P5.0212"></a> anuññātā ekaṃ kulaṃ upasaṅkamitvā ‘‘kusumbharattavatthena bhatiṃ karomī’’ti āha. Atha naṃ te ‘‘tīṇi saṃvaccharāni kamme kate tava guṇaṃ ñatvā dassāmā’’ti vadiṃsu. Sā ‘‘sādhū’’ti paṭissuṇitvā kammaṃ paṭipajji. Te tassā guṇaṃ ñatvā aparipuṇṇesuyeva tīsu saṃvaccharesu tassā ghanakusumbharattavatthena saddhiṃ aññampi vatthaṃ datvā ‘‘tava sahāyikāhi saddhiṃ gantvā nhatvā nivāsehī’’ti taṃ pesayiṃsu. Sā sahāyikā ādāya gantvā rattavatthaṃ nadītīre ṭhapetvā nhāyi.</p>



<p class="bodytext">Tasmiṃ khaṇe eko kassapadasabalassa sāvako acchinnacīvaro sākhābhaṅgaṃ nivāsetvā ca pārupitvā ca taṃ padesaṃ pāpuṇi. Sā taṃ disvā ‘‘ayaṃ bhadanto acchinnacīvaro bhavissati, pubbepi adinnabhāvena me nivāsanaṃ dullabhaṃ jāta’’nti taṃ vatthaṃ dvidhā phāletvā ‘‘ekaṃ koṭṭhāsaṃ ayyassa dassāmī’’ti cintetvā uttaritvā attano nivāsanaṃ nivāsetvā ‘‘tiṭṭhatha, bhante’’ti vatvā theraṃ vanditvā rattavatthaṃ majjhe phāletvā tassekaṃ koṭṭhāsaṃ adāsi. So ekamante paṭicchanne ṭhatvā sākhābhaṅgaṃ chaḍḍetvā tassekaṃ kaṇṇaṃ nivāsetvā ekaṃ pārupitvā nikkhami. Athassa vatthobhāsena sakalasarīraṃ taruṇasūriyo viya ekobhāsaṃ ahosi. Sā taṃ disvā ‘‘mayhaṃ ayyo paṭhamaṃ na sobhati, idāni taruṇasūriyo viya virocati, idampi etasseva dassāmī’’ti dutiyampi koṭṭhāsaṃ datvā ‘‘bhante, ahaṃ bhave bhave vicarantī uttamarūpadharā bhaveyyaṃ, maṃ disvā koci puriso sakabhāvena saṇṭhātuṃ mā asakkhi, mayā abhirūpatarā nāma aññā mā hotū’’ti patthanaṃ paṭṭhapesi. Theropi anumodanaṃ katvā pakkāmi.</p>



<p class="bodytext">Sā devaloke saṃsarantī tasmiṃ kāle ariṭṭhapure nibbattitvā tathā abhirūpā ahosi. Atha tasmiṃ nagare kattikachaṇaṃ ghosayiṃsu, kattikapuṇṇamāyaṃ nagaraṃ sajjayiṃsu. Abhipārako attano ārakkhaṭṭhānaṃ gacchanto taṃ āmantetvā ‘‘bhadde, ummādanti <a name="P5.0213"></a> ajja kattikarattivāro chaṇo, rājā nagaraṃ padakkhiṇaṃ karonto paṭhamaṃ imaṃ gehadvāraṃ āgamissati, mā kho tassa attānaṃ dassesi, sopi taṃ disvā satiṃ upaṭṭhāpetuṃ na sakkhissatī’’ti āha. Sā ‘‘gaccha tvaṃ, sāmi, ahaṃ jānissāmī’’ti sampaṭicchitvā <a name="M5.0224"></a> tasmiṃ gate dāsiṃ āṇāpesi ‘‘rañño imaṃ gehadvāraṃ āgatakāle mayhaṃ āroceyyāsī’’ti. Atha sūriye atthaṅgate uggahe puṇṇacande devanagare viya nagare alaṅkate sabbadisāsu dīpesu jalitesu rājā sabbālaṅkārapaṭimaṇḍito ājaññarathavaragato <a name="V5.0202"></a> amaccagaṇaparivuto mahantena yasena nagaraṃ padakkhiṇaṃ karonto paṭhamameva abhipārakassa gehadvāraṃ agamāsi. Taṃ pana gehaṃ manosilāvaṇṇapākāraparikkhittaṃ alaṅkatadvāraṭṭālakaṃ sobhaggappattaṃ pāsādikaṃ. Tasmiṃ khaṇe dāsī ummādantiyā ārocesi. Sā pupphasamuggaṃ gāhāpetvā kinnarilīḷāya vātapānaṃ nissāya ṭhitā rañño pupphāni khipi. So taṃ ulloketvā kilesamadamatto satiṃ upaṭṭhāpetuṃ asakkonto ‘‘abhipārakassetaṃ geha’’nti sañjānitumpi nāsakkhi, atha sārathiṃ āmantetvā pucchanto dve gāthā abhāsi –</p>



<p class="hangnum"><span class="newparamark" id="kn14b_18_para57"></span><a name="para57"></a><span class="paranum">57</span>.</p>



<p class="gatha1"> ‘‘Nivesanaṃ kassa nudaṃ sunanda, pākārena paṇḍumayena guttaṃ;</p>



<p class="gathalast">Kā dissati aggisikhāva dūre, vehāyasaṃ pabbataggeva acci.</p>



<p class="hangnum"><span class="newparamark" id="kn14b_18_para58"></span><a name="para58"></a><span class="paranum">58</span>.</p>



<p class="gatha1"> ‘‘Dhītā nvayaṃ kassa sunanda hoti, suṇisā nvayaṃ kassa athopi bhariyā;</p>



<p class="gathalast">Akkhāhi me khippamidheva puṭṭho, avāvaṭā yadi vā atthi bhattā’’ti.</p>



<p class="bodytext">Tattha <span class="bld">kassa nuda</span>nti kassa nu idaṃ. <span class="bld">Paṇḍumayenā</span>ti rattiṭṭhakamayena. <span class="bld">Dissatī</span>ti vātapāne ṭhitā paññāyati. <span class="bld">Accī</span>ti analajālakkhandho. <span class="bld">Dhītā</span> <a name="P5.0214"></a> <span class="bld">nvaya</span>nti dhītā nu ayaṃ. <span class="bld">Avāvaṭā</span>ti apetāvaraṇā apariggahā. <span class="bld">Bhattā</span>ti yadi vā assā sāmiko atthi, etaṃ me akkhāhīti.</p>



<p class="bodytext">Athassa so ācikkhanto dve gāthā abhāsi –</p>



<p class="hangnum"><span class="newparamark" id="kn14b_18_para59"></span><a name="para59"></a><span class="paranum">59</span>.</p>



<p class="gatha1"> ‘‘Ahañhi jānāmi janinda etaṃ, matyā ca petyā ca athopi assā;</p>



<p class="gathalast">Taveva so puriso bhūmipāla, rattindivaṃ appamatto tavatthe.</p>



<p class="hangnum"><span class="newparamark" id="kn14b_18_para60"></span><a name="para60"></a><span class="paranum">60</span>.</p>



<p class="gatha1"> ‘‘Iddho <a name="M5.0225"></a> ca phīto ca suvaḍḍhito ca, amacco ca te aññataro janinda;</p>



<p class="gathalast">Tassesā bhariyābhipārakassa, ummādantī nāmadheyyena rājā’’ti.</p>



<p class="bodytext">Tattha <span class="bld">matyā ca petyā cā</span>ti mātito ca pitito cetaṃ jānāmi. <span class="bld">Athopi assā</span>ti atha sāmikampi assā jānāmīti vadati. <span class="bld">Iddho</span>ti samiddho. <span class="bld">Phīto</span>ti vatthālaṅkārehi supupphito. <span class="bld">Suvaḍḍhito</span>ti suṭṭhu vuddho. <span class="bld">Nāmadheyyenā</span>ti nāmena. Ayañhi yo naṃ passati, taṃ ummādeti, satimassa paccupaṭṭhāpetuṃ na deti, tasmā ummādantīti vuccati.</p>



<p class="bodytext">Taṃ <a name="V5.0203"></a> sutvā rājā nāmamassā thomento anantaraṃ gāthamāha –</p>



<p class="hangnum"><span class="newparamark" id="kn14b_18_para61"></span><a name="para61"></a><span class="paranum">61</span>.</p>



<p class="gatha1"> ‘‘Ambho ambho nāmamidaṃ imissā, matyā ca petyā ca kataṃ susādhu;</p>



<p class="gathalast">Tadā hi mayhaṃ avalokayantī, ummattakaṃ ummadantī akāsī’’ti.</p>



<p class="bodytext">Tattha <span class="bld">matyā ca petyā cā</span>ti mātarā ca pitarā ca. <span class="bld">Mayha</span>nti upayogatthe sampadānavacanaṃ. <span class="bld">Avalokayantī</span>ti mayā avalokitā sayampi maṃ avalokayantī maṃ ummattakaṃ akāsīti attho.</p>



<p class="bodytext">Sā tassa kampitabhāvaṃ ñatvā vātapānaṃ thaketvā sirigabbhameva agamāsi. Raññopi tassā diṭṭhakālato paṭṭhāya nagaraṃ padakkhiṇakaraṇe cittameva nāhosi. So sārathiṃ āmantetvā, ‘‘samma sunanda, rathaṃ nivattehi, ayaṃ chaṇo <a name="P5.0215"></a> amhākaṃ nānucchaviko, abhipārakassa senāpatissevānucchaviko, rajjampi tassevānucchavika’’nti rathaṃ nivattāpetvā pāsādaṃ abhiruyha sirisayane nipajjitvā vippalapanto āha –</p>



<p class="hangnum"><span class="newparamark" id="kn14b_18_para62"></span><a name="para62"></a><span class="paranum">62</span>.</p>



<p class="gatha1"> ‘‘Yā puṇṇamāse migamandalocanā, upāvisi puṇḍarīkattacaṅgī;</p>



<p class="gathalast">Dve puṇṇamāyo tadahū amaññahaṃ, disvāna pārāvatarattavāsiniṃ.</p>



<p class="hangnum"><span class="newparamark" id="kn14b_18_para63"></span><a name="para63"></a><span class="paranum">63</span>.</p>



<p class="gatha1"> ‘‘Aḷārapamhehi <a name="M5.0226"></a> subhehi vaggubhi, palobhayantī maṃ yadā udikkhati;</p>



<p class="gathalast">Vijambhamānā harateva me mano, jātā vane kimpurisīva pabbate.</p>



<p class="hangnum"><span class="newparamark" id="kn14b_18_para64"></span><a name="para64"></a><span class="paranum">64</span>.</p>



<p class="gatha1"> ‘‘Tadā hi brahatī sāmā, āmuttamaṇikuṇḍalā;</p>



<p class="gathalast">Ekaccavasanā nārī, migī bhantāvudikkhati.</p>



<p class="hangnum"><span class="newparamark" id="kn14b_18_para65"></span><a name="para65"></a><span class="paranum">65</span>.</p>



<p class="gatha1"> ‘‘Kadāssu maṃ tambanakhā sulomā, bāhā mudū candanasāralittā;</p>



<p class="gathalast">Vaṭṭaṅgulī sannatadhīrakuttiyā, nārī upaññissati sīsato subhā.</p>



<p class="hangnum"><span class="newparamark" id="kn14b_18_para66"></span><a name="para66"></a><span class="paranum">66</span>.</p>



<p class="gatha1"> ‘‘Kadāssu maṃ kañcanajāluracchadā, dhītā tirīṭissa vilaggamajjhā;</p>



<p class="gathalast">Mudūhi bāhāhi palissajissati, brahāvane jātadumaṃva māluvā.</p>



<p class="hangnum"><span class="newparamark" id="kn14b_18_para67"></span><a name="para67"></a><span class="paranum">67</span>.</p>



<p class="gatha1"> ‘‘Kadāssu <a name="V5.0204"></a> lākhārasarattasucchavī, bindutthanī puṇḍarīkattacaṅgī;</p>



<p class="gathalast">Mukhaṃ mukhena upanāmayissati, soṇḍova soṇḍassa surāya thālaṃ.</p>



<p class="hangnum"><span class="newparamark" id="kn14b_18_para68"></span><a name="para68"></a><span class="paranum">68</span>.</p>



<p class="gatha1"> ‘‘Yadāddasaṃ taṃ tiṭṭhantiṃ, sabbabhaddaṃ manoramaṃ;</p>



<p class="gathalast">Tato sakassa cittassa, nāvabodhāmi kañcinaṃ.</p>



<p class="hangnum"><span class="newparamark" id="kn14b_18_para69"></span><a name="para69"></a><span class="paranum">69</span>.</p>



<p class="gatha1"> ‘‘Ummādantimahaṃ daṭṭhā, āmuttamaṇikuṇḍalaṃ;</p>



<p class="gathalast">Na supāmi divārattiṃ, sahassaṃva parājito.</p>



<p class="hangnum"><span class="newparamark" id="kn14b_18_para70"></span><a name="para70"></a><span class="paranum">70</span>.</p>



<p class="gatha1"> ‘‘Sakko <a name="P5.0216"></a> ce me varaṃ dajjā, so ca labbhetha me varo;</p>



<p class="gatha2">Ekarattaṃ dirattaṃ vā, bhaveyyaṃ abhipārako;</p>



<p class="gathalast">Ummādantyā ramitvāna, sivirājā tato siya’’nti.</p>



<p class="bodytext">Tattha <span class="bld">puṇṇamāse</span>ti puṇṇacandāya rattiyā. <span class="bld">Migamandalocanā</span>ti kaṇḍasantāsena palāyitvā vanantare ṭhatvā luddaṃ olokentiyā migiyā viya mandāni <a name="M5.0227"></a> locanāni assāti migamandalocanā. <span class="bld">Upāvisī</span>ti padumavaṇṇena karatalena pupphāni khipitvā maṃ olokentī vātapāne nisīdi. <span class="bld">Puṇḍarīkattacaṅgī</span>ti rattapadumavaṇṇasarīrā. <span class="bld">Dve puṇṇamāyo</span>ti ahaṃ tadahu tasmiṃ chaṇadivase taṃ pārāvatapādasamānavaṇṇarattavatthanivatthaṃ disvā tassā mukhasobhaṃ olokento ekassa pācīnalokadhātuto ekassa abhipārakassa senāpatino nivesaneti dvinnaṃ puṇṇacandānaṃ uggatattā dve puṇṇamāyo amaññiṃ. <span class="bld">Aḷārapamhehī</span>ti visālapakhumehi. <span class="bld">Subhehī</span>ti parisuddhehi. <span class="bld">Vaggubhī</span>ti madhurākārehi. <span class="bld">Udikkhatī</span>ti evarūpehi nettehi yasmiṃ khaṇe oloketi. <span class="bld">Pabbate</span>ti yathā himavantapabbate supupphitavane vīṇaṃ ādāya tantissarena attano saraṃ saṃsandantī kimpurisī kimpurisassa manaṃ harati, evaṃ harateva me manoti vippalapati.</p>



<p class="bodytext"><span class="bld">Brahatī</span>ti uḷārā. <span class="bld">Sāmā</span>ti suvaṇṇavaṇṇasāmā. <span class="bld">Ekaccavasanā</span>ti ekaccikavasanā, ekavatthanivatthāti attho. <span class="bld">Bhantāvudikkhatī</span>ti saṇhakesā puthunalāṭā āyatabhamū visālakkhī tuṅganāsā rattoṭṭhā setadantā tikhiṇadāṭhā suvaṭṭitagīvā sutanubāhu susaṇṭhitapayodharā karamitamajjhā visālasoṇī suvaṇṇakadalisamānoru sā uttamitthī tasmiṃ khaṇe maṃ udikkhantī bhayena vanaṃ pavisitvā puna nivattitvā luddaṃ udikkhantī bhantā migīva maṃ udikkhatīti vadati. <span class="bld">Bāhāmudū</span>ti mudubāhā. <span class="bld">Sannatadhīrakuttiyā</span>ti suphusitachekakaraṇā. <span class="bld">Upaññissati</span> <a name="V5.0205"></a> <span class="bld">ma</span>nti sā subhā nārī kadā nu maṃ tehi tambanakhehi sīsato paṭṭhāya sannatena dhīrena karaṇena paritosessatīti patthento vilapati.</p>



<p class="bodytext"><span class="bld">Kañcanajāluracchadā</span>ti kañcanamayauracchadālaṅkārā. <span class="bld">Vilaggamajjhā</span>ti vilaggasarīrā tanumajjhimā. <span class="bld">Brahāvane</span>ti mahāvane. <span class="bld">Lākhārasarattasucchavī</span>ti hatthapādatalaagganakhaoṭṭhamaṃsesu lākhārasarattamaṇipavālavaṇṇā. <span class="bld">Bindutthanī</span>ti udakapupphuḷaparimaṇḍalatthanī. <span class="bld">Tato</span>ti yadā taṃ tiṭṭhantiṃ addasaṃ, tato paṭṭhāya. <span class="bld">Sakassa cittassā</span>ti attano cittassa anissaro jātomhīti adhippāyo. <span class="bld">Kañcina</span>nti kañci ‘‘ayaṃ asuko nāmā’’ti na jānāmi, ummattako jātomhīti vadati. <span class="bld">Daṭṭhā</span>ti disvā. <span class="bld">Na supāmī</span>ti neva rattiṃ, na divā niddaṃ labhāmi. <span class="bld">So ca labbhethā</span>ti yaṃ me sakko varaṃ dadeyya, so ca me varo labbhetha, labheyyāhaṃ taṃ varanti attho.</p>



<p class="bodytext">Atha <a name="M5.0228"></a> te amaccā abhipārakassapi ārocayiṃsu – ‘‘sāmi rājā, nagaraṃ padakkhiṇaṃ karonto tumhākaṃ gharadvāraṃ patvā nivattitvā <a name="P5.0217"></a> pāsādaṃ abhiruhī’’ti. So attano gehaṃ gantvā ummādantiṃ āmantetvā ‘‘bhadde, kacci rañño attānaṃ dassesī’’ti pucchi. ‘‘Sāmi, eko mahodaro mahādāṭhiko rathe ṭhatvā āgato puriso atthi, ahaṃ taṃ rājā vā arājā vāti na jānāmi, eko issaroti pana vutte vātapāne ṭhatvā pupphāni khipiṃ, so tāvadeva nivattitvā gato’’ti. So taṃ sutvā ‘‘nāsitomhi tayā’’ti punadivase pātova rājanivesanaṃ āruyha sirigabbhadvāre ṭhatvā rañño ummādantiṃ nissāya vippalāpaṃ sutvā ‘‘ayaṃ ummādantiyā paṭibaddhacitto jāto, taṃ alabhanto marissati, rañño ca mama ca aguṇaṃ mocetvā imassa mayā jīvitaṃ dātuṃ vaṭṭatī’’ti attano nivesanaṃ gantvā ekaṃ daḷhamantaṃ upaṭṭhākaṃ pakkosāpetvā, ‘‘tāta, asukaṭṭhāne susiracetiyarukkho atthi, tvaṃ kañci ajānāpetvā atthaṅgate sūriye tattha gantvā antorukkhe nisīda, ahaṃ tattha balikammaṃ karonto taṃ ṭhānaṃ patvā devatā namassanto, ‘sāmi devarāja, amhākaṃ rājā nagaramhi chaṇe vattamāne akīḷitvā sirigabbhaṃ pavisitvā vippalapantova nipanno, mayaṃ tattha kāraṇaṃ na jānāma, rājā devatānaṃ bahūpakāro, anusaṃvaccharaṃ sahassaṃ vissajjetvā balikammaṃ karoti, idaṃ nāma nissāya rājā vippalapatīti ācikkhatha, rañño no jīvitadānaṃ dethā’ti yācissāmi, tvaṃ tasmiṃ khaṇe saddaṃ parivattitvā, ‘senāpati, tumhākaṃ rañño byādhi nāma natthi, so pana tava bhariyāya ummādantiyā paṭibaddhacitto. Sace naṃ labhissati, jīvissati, no ce, marissati. Sace <a name="V5.0206"></a> tassa jīvitaṃ icchasi, ummādantimassa dehī’ti vadeyyāsī’’ti evaṃ taṃ uggaṇhāpetvā uyyojesi.</p>



<p class="bodytext">So gantvā tasmiṃ rukkhe nisīditvā punadivase senāpatinā amaccagaṇaparivutena taṃ ṭhānaṃ gantvā yācito tathā abhāsi. Senāpati ‘‘sādhū’’ti vatvā devataṃ vanditvā amacce jānāpetvā nagaraṃ pavisitvā rājanivesanaṃ āruyha sirigabbhadvāraṃ ākoṭesi. Rājā satiṃ upaṭṭhapetvā <a name="P5.0218"></a> ‘‘ko eso’’ti pucchi. Ahaṃ, deva, abhipārakoti. Athassa rājā dvāraṃ vivari. So pavisitvā rājānaṃ vanditvā gāthamāha –</p>



<p class="hangnum"><span class="newparamark" id="kn14b_18_para71"></span><a name="para71"></a><span class="paranum">71</span>.</p>



<p class="gatha1"> ‘‘Bhūtāni <a name="M5.0229"></a> me bhūtapatī namassato, āgamma yakkho idametadabravi;</p>



<p class="gathalast">Rañño mano ummadantyā niviṭṭho, dadāmi te taṃ paricārayassū’’ti.</p>



<p class="bodytext">Tattha <span class="bld">namassato</span>ti tumhākaṃ vippalāpakāraṇajānanatthaṃ balikammaṃ katvā namassantassa. <span class="bld">Ta</span>nti ahaṃ taṃ ummādantiṃ tumhākaṃ paricārikaṃ katvā dadāmīti.</p>



<p class="bodytext">Atha naṃ rājā, ‘‘samma abhipāraka, mama ummādantiyā paṭibaddhacittatāya vippalapitabhāvaṃ yakkhāpi jānantī’’ti pucchi. Āma, devāti. So ‘‘sabbalokena kira me lāmakabhāvo ñāto’’ti lajjidhamme patiṭṭhāya anantaraṃ gāthamāha –</p>



<p class="hangnum"><span class="newparamark" id="kn14b_18_para72"></span><a name="para72"></a><span class="paranum">72</span>.</p>



<p class="gatha1"> ‘‘Puññā ca dhaṃse amaro na camhi, jano ca me pāpamidañca jaññā;</p>



<p class="gathalast">Bhuso ca tyassa manaso vighāto, datvā piyaṃ ummadantiṃ adaṭṭhā’’ti.</p>



<p class="bodytext">Tattha <span class="bld">dhaṃse</span>ti, samma abhipāraka, ahaṃ tāya saddhiṃ kilesavasena paricārento puññato ca dhaṃseyyaṃ, tāya saddhiṃ paricāritamattena amaro ca na homi, mahājano ca me imaṃ lāmakabhāvaṃ jāneyya, tato ‘‘ayuttaṃ raññā kata’’nti garaheyya, tañca mama datvā pacchā piyabhariyaṃ adaṭṭhā tava manaso vighāto cassāti attho.</p>



<p class="bodytext">Sesā ubhinnampi vacanapaṭivacanagāthā honti –</p>



<p class="hangnum"><span class="newparamark" id="kn14b_18_para73"></span><a name="para73"></a><span class="paranum">73</span>.</p>



<p class="gatha1"> ‘‘Janinda <a name="V5.0207"></a> nāññatra tayā mayā vā, sabbāpi kammassa katassa jaññā;</p>



<p class="gathalast">Yaṃ te mayā ummadantī padinnā, bhusehi rājā vanathaṃ sajāhi.</p>



<p class="hangnum"><span class="newparamark" id="kn14b_18_para74"></span><a name="para74"></a><span class="paranum">74</span>.</p>



<p class="gatha1"> ‘‘Yo pāpakaṃ kammakaraṃ manusso, so maññati māyida maññiṃsu aññe;</p>



<p class="gathalast">Passanti <a name="P5.0219"></a> bhūtāni karontametaṃ, yuttā ca ye honti narā pathabyā.</p>



<p class="hangnum"><span class="newparamark" id="kn14b_18_para75"></span><a name="para75"></a><span class="paranum">75</span>.</p>



<p class="gatha1"> ‘‘Añño <a name="M5.0230"></a> nu te koci naro pathabyā, saddheyya lokasmi na me piyāti;</p>



<p class="gathalast">Bhuso ca tyassa manuso vighāto, datvā piyaṃ ummadantiṃ adaṭṭhā.</p>



<p class="hangnum"><span class="newparamark" id="kn14b_18_para76"></span><a name="para76"></a><span class="paranum">76</span>.</p>



<p class="gatha1"> ‘‘Addhā piyā mayha janinda esā, na sā mamaṃ appiyā bhūmipāla;</p>



<p class="bodytext">Gaccheva tvaṃ ummadantiṃ bhadante, sīhova selassa guhaṃ upeti.</p>



<p class="hangnum"><span class="newparamark" id="kn14b_18_para77"></span><a name="para77"></a><span class="paranum">77</span>.</p>



<p class="gatha1"> ‘‘Na pīḷitā attadukhena dhīrā, sukhapphalaṃ kamma pariccajanti;</p>



<p class="gathalast">Sammohitā vāpi sukhena mattā, na pāpakammañca samācaranti.</p>



<p class="hangnum"><span class="newparamark" id="kn14b_18_para78"></span><a name="para78"></a><span class="paranum">78</span>.</p>



<p class="gatha1"> ‘‘Tuvañhi mātā ca pitā ca mayhaṃ, bhattā patī posako devatā ca;</p>



<p class="gathalast">Dāso ahaṃ tuyha saputtadāro, yathāsukhaṃ sāmi karohi kāmaṃ.</p>



<p class="hangnum"><span class="newparamark" id="kn14b_18_para79"></span><a name="para79"></a><span class="paranum">79</span>.</p>



<p class="gatha1"> ‘‘Yo ‘issaromhī’ti karoti pāpaṃ, katvā ca so nuttasate paresaṃ;</p>



<p class="gathalast">Na tena so jīvati dīghamāyu, devāpi pāpena samekkhare naṃ.</p>



<p class="hangnum"><span class="newparamark" id="kn14b_18_para80"></span><a name="para80"></a><span class="paranum">80</span>.</p>



<p class="gatha1"> ‘‘Aññātakaṃ sāmikehī padinnaṃ, dhamme ṭhitā ye paṭicchanti dānaṃ;</p>



<p class="gathalast">Paṭicchakā dāyakā cāpi tattha, sukhapphalaññeva karonti kammaṃ.</p>



<p class="hangnum"><span class="newparamark" id="kn14b_18_para81"></span><a name="para81"></a><span class="paranum">81</span>.</p>



<p class="gatha1"> ‘‘Añño nu te koci naro pathabyā, saddheyya lokasmi na me piyāti;</p>



<p class="gathalast">Bhuso <a name="P5.0220"></a> ca tyassa manaso vighāto, datvā piyaṃ ummadantiṃ adaṭṭhā.</p>



<p class="hangnum"><span class="newparamark" id="kn14b_18_para82"></span><a name="para82"></a><span class="paranum">82</span>.</p>



<p class="gatha1"> ‘‘Addhā <a name="M5.0231"></a> piyā mayha janinda esā, na sā mamaṃ appiyā bhūmipāla;</p>



<p class="gathalast">Yaṃ te mayā ummadantī padinnā, bhusehi rājā vanathaṃ sajāhi.</p>



<p class="hangnum"><span class="newparamark" id="kn14b_18_para83"></span><a name="para83"></a><span class="paranum">83</span>.</p>



<p class="gatha1"> ‘‘Yo <a name="V5.0208"></a> attadukkhena parassa dukkhaṃ, sukhena vā attasukhaṃ dahāti;</p>



<p class="gathalast">Yathevidaṃ mayha tathā paresaṃ, yo evaṃ jānāti sa vedi dhammaṃ.</p>



<p class="hangnum"><span class="newparamark" id="kn14b_18_para84"></span><a name="para84"></a><span class="paranum">84</span>.</p>



<p class="gatha1"> ‘‘Añño nu te koci naro pathabyā, saddheyya lokasmi na me piyāti;</p>



<p class="gathalast">Bhuso ca tyassa manaso vighāto, datvā piyaṃ ummadantiṃ adaṭṭhā.</p>



<p class="hangnum"><span class="newparamark" id="kn14b_18_para85"></span><a name="para85"></a><span class="paranum">85</span>.</p>



<p class="gatha1"> ‘‘Janinda jānāsi piyā mamesā, na sā mamaṃ appiyā bhūmipāla;</p>



<p class="gathalast">Piyena te dammi piyaṃ janinda, piyadāyino deva piyaṃ labhanti.</p>



<p class="hangnum"><span class="newparamark" id="kn14b_18_para86"></span><a name="para86"></a><span class="paranum">86</span>.</p>



<p class="gatha1"> ‘‘So nūnāhaṃ vadhissāmi, attānaṃ kāmahetukaṃ;</p>



<p class="gathalast">Na hi dhammaṃ adhammena, ahaṃ vadhitumussahe.</p>



<p class="hangnum"><span class="newparamark" id="kn14b_18_para87"></span><a name="para87"></a><span class="paranum">87</span>.</p>



<p class="gatha1"> ‘‘Sace tuvaṃ mayha satiṃ janinda, na kāmayāsi naravīra seṭṭha;</p>



<p class="gathalast">Cajāmi naṃ sabbajanassa sibyā, mayā pamuttaṃ tato avhayesi naṃ.</p>



<p class="hangnum"><span class="newparamark" id="kn14b_18_para88"></span><a name="para88"></a><span class="paranum">88</span>.</p>



<p class="gatha1"> ‘‘Adūsiyaṃ ce abhipāraka tvaṃ, cajāsi katte ahitāya tyassa;</p>



<p class="gathalast">Mahā ca te upavādopi assa, na cāpi tyassa nagaramhi pakkho.</p>



<p class="hangnum"><span class="newparamark" id="kn14b_18_para89"></span><a name="para89"></a><span class="paranum">89</span>.</p>



<p class="gatha1"> ‘‘Ahaṃ <a name="M5.0232"></a> sahissaṃ upavādametaṃ, nindaṃ pasaṃsaṃ garahañca sabbaṃ;</p>



<p class="gathalast">Mametamāgacchatu bhūmipāla, yathāsukhaṃ sivi karohi kāmaṃ.</p>



<p class="hangnum"><span class="newparamark" id="kn14b_18_para90"></span><a name="para90"></a><span class="paranum">90</span>.</p>



<p class="gatha1"> ‘‘Yo <a name="P5.0221"></a> neva nindaṃ na panappasaṃsaṃ, ādiyati garahaṃ nopi pūjaṃ;</p>



<p class="gathalast">Sirī ca lakkhī ca apeti tamhā, āpo suvuṭṭhīva yathā thalamhā.</p>



<p class="hangnum"><span class="newparamark" id="kn14b_18_para91"></span><a name="para91"></a><span class="paranum">91</span>.</p>



<p class="gatha1"> ‘‘Yaṃ kiñci dukkhañca sukhañca etto, dhammātisārañca manovighātaṃ;</p>



<p class="gathalast">Urasā ahaṃ paccuttarissāmi sabbaṃ, pathavī yathā thāvarānaṃ tasānaṃ.</p>



<p class="hangnum"><span class="newparamark" id="kn14b_18_para92"></span><a name="para92"></a><span class="paranum">92</span>.</p>



<p class="gatha1"> ‘‘Dhammātisārañca manovighātaṃ, dukkhañca nicchāmi ahaṃ paresaṃ;</p>



<p class="gathalast">Ekovimaṃ hārayissāmi bhāraṃ, dhamme ṭhito kiñci ahāpayanto.</p>



<p class="hangnum"><span class="newparamark" id="kn14b_18_para93"></span><a name="para93"></a><span class="paranum">93</span>.</p>



<p class="gatha1"> ‘‘Saggūpagaṃ <a name="V5.0209"></a> puññakammaṃ janinda, mā me tuvaṃ antarāyaṃ akāsi;</p>



<p class="gathalast">Dadāmi te ummadantiṃ pasanno, rājāva yaññe dhanaṃ brāhmaṇānaṃ.</p>



<p class="hangnum"><span class="newparamark" id="kn14b_18_para94"></span><a name="para94"></a><span class="paranum">94</span>.</p>



<p class="gatha1"> ‘‘Addhā tuvaṃ katte hitesi mayhaṃ, sakhā mamaṃ ummadantī tuvañca;</p>



<p class="gathalast">Nindeyyu devā pitaro ca sabbe, pāpañca passaṃ abhisamparāyaṃ.</p>



<p class="hangnum"><span class="newparamark" id="kn14b_18_para95"></span><a name="para95"></a><span class="paranum">95</span>.</p>



<p class="gatha1"> ‘‘Na hetadhammaṃ sivirāja vajjuṃ, sanegamā jānapadā ca sabbe;</p>



<p class="gathalast">Yaṃ te mayā ummadantī padinnā, bhusehi rājā vanathaṃ sajāhi.</p>



<p class="hangnum"><span class="newparamark" id="kn14b_18_para96"></span><a name="para96"></a><span class="paranum">96</span>.</p>



<p class="gatha1"> ‘‘Addhā <a name="M5.0233"></a> tuvaṃ katte hitesi mayhaṃ, sakhā mamaṃ ummadantī tuvañca;</p>



<p class="gathalast">Satañca dhammāni sukittitāni, samuddavelāva duraccayāni.</p>



<p class="hangnum"><span class="newparamark" id="kn14b_18_para97"></span><a name="para97"></a><span class="paranum">97</span>.</p>



<p class="gatha1"> ‘‘Āhuneyyo mesi hitānukampī, dhātā vidhātā casi kāmapālo;</p>



<p class="gathalast">Tayī <a name="P5.0222"></a> hutā rāja mahapphalā hi, kāmena me ummadantiṃ paṭiccha.</p>



<p class="hangnum"><span class="newparamark" id="kn14b_18_para98"></span><a name="para98"></a><span class="paranum">98</span>.</p>



<p class="gatha1"> ‘‘Addhā hi sabbaṃ abhipāraka tvaṃ, dhammaṃ acārī mama kattuputta;</p>



<p class="gathalast">Añño nu te ko idha sotthikattā, dvipado naro aruṇe jīvaloke.</p>



<p class="hangnum"><span class="newparamark" id="kn14b_18_para99"></span><a name="para99"></a><span class="paranum">99</span>.</p>



<p class="gatha1"> ‘‘Tuvaṃ nu seṭṭho tvamanuttarosi, tvaṃ dhammagutto dhammavidū sumedho;</p>



<p class="gathalast">So dhammagutto cirameva jīva, dhammañca me desaya dhammapāla.</p>



<p class="hangnum"><span class="newparamark" id="kn14b_18_para100"></span><a name="para100"></a><span class="paranum">100</span>.</p>



<p class="gatha1"> ‘‘Tadiṅgha abhipāraka, suṇohi vacanaṃ mama;</p>



<p class="gathalast">Dhammaṃ te desayissāmi, sataṃ āsevitaṃ ahaṃ.</p>



<p class="hangnum"><span class="newparamark" id="kn14b_18_para101"></span><a name="para101"></a><span class="paranum">101</span>.</p>



<p class="gatha1"> ‘‘Sādhu dhammarucī rājā, sādhu paññāṇavā naro;</p>



<p class="gathalast">Sādhu mittānamaddubbho, pāpassākaraṇaṃ sukhaṃ.</p>



<p class="hangnum"><span class="newparamark" id="kn14b_18_para102"></span><a name="para102"></a><span class="paranum">102</span>.</p>



<p class="gatha1"> ‘‘Akkodhanassa vijite, ṭhitadhammassa rājino;</p>



<p class="gathalast">Sukhaṃ manussā āsetha, sītacchāyāya saṅghare.</p>



<p class="hangnum"><span class="newparamark" id="kn14b_18_para103"></span><a name="para103"></a><span class="paranum">103</span>.</p>



<p class="gatha1"> ‘‘Na <a name="V5.0210"></a> cāhametaṃ abhirocayāmi, kammaṃ asamekkhakataṃ asādhu;</p>



<p class="gathalast">Ye vāpi ñatvāna sayaṃ karonti, upamā imā mayhaṃ tuvaṃ suṇohi.</p>



<p class="hangnum"><span class="newparamark" id="kn14b_18_para104"></span><a name="para104"></a><span class="paranum">104</span>.</p>



<p class="gatha1"> ‘‘Gavaṃ <a name="M5.0234"></a> ce taramānānaṃ, jimhaṃ gacchati puṅgavo;</p>



<p class="gathalast">Sabbā tā jimhaṃ gacchanti, nette jimhaṃ gate sati.</p>



<p class="hangnum"><span class="newparamark" id="kn14b_18_para105"></span><a name="para105"></a><span class="paranum">105</span>.</p>



<p class="gatha1"> ‘‘Evameva manussesu, yo hoti seṭṭhasammato;</p>



<p class="gatha2">So ce adhammaṃ carati, pageva itarā pajā;</p>



<p class="gathalast">Sabbaṃ raṭṭhaṃ dukhaṃ seti, rājā ce hoti adhammiko.</p>



<p class="hangnum"><span class="newparamark" id="kn14b_18_para106"></span><a name="para106"></a><span class="paranum">106</span>.</p>



<p class="gatha1"> ‘‘Gavaṃ ce taramānānaṃ, ujuṃ gacchati puṅgavo;</p>



<p class="gathalast">Sabbā gāvī ujuṃ yanti, nette ujuṃ gate sati.</p>



<p class="hangnum"><span class="newparamark" id="kn14b_18_para107"></span><a name="para107"></a><span class="paranum">107</span>.</p>



<p class="gatha1"> ‘‘Evameva manussesu, yo hoti seṭṭhasammato;</p>



<p class="gatha2">So sace dhammaṃ carati, pageva itarā pajā;</p>



<p class="gathalast">Sabbaṃ raṭṭhaṃ sukhaṃ seti, rājā ce hoti dhammiko.</p>



<p class="hangnum"><span class="newparamark" id="kn14b_18_para108"></span><a name="para108"></a><span class="paranum">108</span>.</p>



<p class="gatha1"> ‘‘Na <a name="P5.0223"></a> cāpāhaṃ adhammena, amarattamabhipatthaye;</p>



<p class="gathalast">Imaṃ vā pathaviṃ sabbaṃ, vijetuṃ abhipāraka.</p>



<p class="hangnum"><span class="newparamark" id="kn14b_18_para109"></span><a name="para109"></a><span class="paranum">109</span>.</p>



<p class="gatha1"> ‘‘Yañhi kiñci manussesu, ratanaṃ idha vijjati;</p>



<p class="gathalast">Gāvo dāso hiraññañca, vatthiyaṃ haricandanaṃ.</p>



<p class="hangnum"><span class="newparamark" id="kn14b_18_para110"></span><a name="para110"></a><span class="paranum">110</span>.</p>



<p class="gatha1"> ‘‘Assitthiyo ratanaṃ maṇikañca, yañcāpi me candimasūriyā abhipālayanti;</p>



<p class="gathalast">Na tassa hetu visamaṃ careyyaṃ, majjhe sivīnaṃ usabhomhi jāto.</p>



<p class="hangnum"><span class="newparamark" id="kn14b_18_para111"></span><a name="para111"></a><span class="paranum">111</span>.</p>



<p class="gatha1"> ‘‘Netā hitā uggato raṭṭhapālo, dhammaṃ sivīnaṃ apacāyamāno;</p>



<p class="gathalast">So dhammamevānuvicintayanto, tasmā sake cittavase na vatto.</p>



<p class="hangnum"><span class="newparamark" id="kn14b_18_para112"></span><a name="para112"></a><span class="paranum">112</span>.</p>



<p class="gatha1"> ‘‘Addhā <a name="V5.0211"></a> tuvaṃ mahārāja, niccaṃ abyasanaṃ sivaṃ;</p>



<p class="gathalast">Karissasi ciraṃ rajjaṃ, paññā hi tava tādisī.</p>



<p class="hangnum"><span class="newparamark" id="kn14b_18_para113"></span><a name="para113"></a><span class="paranum">113</span>.</p>



<p class="gatha1"> ‘‘Etaṃ te anumodāma, yaṃ dhammaṃ nappamajjasi;</p>



<p class="gathalast">Dhammaṃ pamajja khattiyo, raṭṭhā cavati issaro.</p>



<p class="hangnum"><span class="newparamark" id="kn14b_18_para114"></span><a name="para114"></a><span class="paranum">114</span>.</p>



<p class="gatha1"> ‘‘Dhammaṃ <a name="M5.0235"></a> cara mahārāja, mātāpitūsu khattiya;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para115"></span><a name="para115"></a><span class="paranum">115</span>.</p>



<p class="gatha1"> ‘‘Dhammaṃ cara mahārāja, puttadāresu khattiya;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para116"></span><a name="para116"></a><span class="paranum">116</span>.</p>



<p class="gatha1"> ‘‘Dhammaṃ cara mahārāja, mittāmaccesu khattiya;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para117"></span><a name="para117"></a><span class="paranum">117</span>.</p>



<p class="gatha1"> ‘‘Dhammaṃ cara mahārāja, vāhanesu balesu ca;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para118"></span><a name="para118"></a><span class="paranum">118</span>.</p>



<p class="gatha1"> ‘‘Dhammaṃ cara mahārāja, gāmesu nigamesu ca;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para119"></span><a name="para119"></a><span class="paranum">119</span>.</p>



<p class="gatha1"> ‘‘Dhammaṃ cara mahārāja, raṭṭhesu janapadesu ca;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para120"></span><a name="para120"></a><span class="paranum">120</span>.</p>



<p class="gatha1"> ‘‘Dhammaṃ cara mahārāja, samaṇabrāhmaṇesu ca;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para121"></span><a name="para121"></a><span class="paranum">121</span>.</p>



<p class="gatha1"> ‘‘Dhammaṃ cara mahārāja, migapakkhīsu khattiya;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para122"></span><a name="para122"></a><span class="paranum">122</span>.</p>



<p class="gatha1"> ‘‘Dhammaṃ <a name="V5.0212"></a> cara mahārāja, dhammo ciṇṇo sukhāvaho;</p>



<p class="gathalast">Idha dhammaṃ caritvāna, rāja saggaṃ gamissasi.</p>



<p class="hangnum"><span class="newparamark" id="kn14b_18_para123"></span><a name="para123"></a><span class="paranum">123</span>.</p>



<p class="gatha1"> ‘‘Dhammaṃ cara mahārāja, saindā devā sabrahmakā;</p>



<p class="gathalast">Suciṇṇena divaṃ pattā, mā dhammaṃ rāja pāmado’’ti.</p>



<p class="bodytext">Tattha <a name="P5.0224"></a> <span class="bld">sabbāpī</span>ti, janinda, ahametaṃ ekakova paṭicchādetvā ānessāmi, tasmā ṭhapetvā mamañca tuvañca aññā sabbāpi pajā imassa katassa ākāramattampi na jaññā na jānissanti. <span class="bld">Bhusehī</span>ti tāya saddhiṃ abhiramanto attano taṇhāvanathaṃ bhusaṃ karohi vaḍḍhehi manorathaṃ pūrehi. <span class="bld">Sajāhī</span>ti manorathaṃ pana pūretvā sace te na ruccati, atha naṃ sajāhi mayhameva paṭidehi. <span class="bld">Kammakara</span>nti, samma abhipāraka, yo manusso pāpakaṃ kammaṃ <a name="M5.0236"></a> karonto, so pacchā mā idha aññe idaṃ pāpakammaṃ maññiṃsu mā jānantūti maññati cinteti, ducintitametaṃ tassa. Kiṃkāraṇā? <span class="bld">Passanti bhūtāni karontameta</span>nti ye ca buddhā paccekabuddhā buddhaputtā iddhiyā yuttā, te ca naṃ passantiyeva. <span class="bld">Na me piyā</span>ti, samma abhipāraka, añño nu te koci ‘‘idha lokasmiṃ sakalāyapi pathaviyā na me ummādantī piyā’’ti evaṃ saddaheyya.</p>



<p class="bodytext"><span class="bld">Sīhova selassa guha</span>nti, mahārāja, sace tvaṃ taṃ idha na ānesi, atha yathā sīho kilesapariḷāhe uppanne sīhapotikāya vasanaṭṭhānaṃ maṇiguhaṃ upeti, evaṃ tassā vasanaṭṭhānaṃ gaccha, tattha attano patthanaṃ pūrehīti. <span class="bld">Sukhapphala</span>nti, samma abhipāraka, paṇḍitā attano dukkhena phuṭṭhā samānā na sukhavipākadāyakakammaṃ pariccajanti, sammohitā vāpi hutvā mohena mūḷhā sukhena mattā pāpakammaṃ nāma na samācaranti. <span class="bld">Yathāsukhaṃ, sāmi, karohi kāma</span>nti, sāmi sivirāja, attano dāsiṃ paricārentassa garahā nāma natthi, tvaṃ yathāsukhaṃ yathājjhāsayaṃ kāmaṃ karohi, attano icchaṃ pūrehīti. <span class="bld">Na tena so jīvatī</span>ti, samma abhipāraka, yo ‘‘issaromhī’’ti pāpaṃ karoti, katvā ca kiṃ maṃ devamanussā vakkhantīti na uttasati na ottappati, so tena kammena na ca dīghakālaṃ jīvati, khippameva marati, devatāpi pana ‘‘kiṃ imassa pāparañño rajjena, varamassa vāḷukaghaṭaṃ gale bandhitvā maraṇa’’nti lāmakena cakkhunā olokenti.</p>



<p class="bodytext"><span class="bld">Aññātaka</span>nti, mahārāja, aññesaṃ santakaṃ tehi sāmikehi padinnaṃ dānaṃ ye attano dhamme <a name="V5.0213"></a> ṭhitā paṭicchanti, te tattha paṭicchakā ca dāyakā ca sabbepi sukhapphalameva kammaṃ karonti. Paṭiggāhake hi paṭiggaṇhante taṃ dānaṃ dāyakassa mahantaṃ vipākaṃ detīti. <span class="bld">Yo attadukkhenā</span>ti, samma abhipāraka, yo attano dukkhena pīḷito taṃ parassa dahati, attano sarīrato apanetvā parassa sarīre khipati, parassa vā sukhena attano sukhaṃ dahati, parassa sukhaṃ gahetvā attani pakkhipati, ‘‘attano dukkhaṃ harissāmī’’ti paraṃ dukkhitaṃ karoti, ‘‘attānaṃ sukhessāmī’’ti paraṃ dukkhitaṃ karoti, ‘‘attānaṃ sukhessāmī’’ti parassa sukhaṃ nāseti, na so dhammaṃ jānāti. Yo pana evaṃ jānāti ‘‘yathevidaṃ mayhaṃ <a name="M5.0237"></a> sukhadukkhaṃ, tathā paresa’’nti, sa vedi dhammaṃ jānāti nāmāti ayametissā gāthāya attho.</p>



<p class="bodytext"><span class="bld">Piyena te dammī</span>ti piyena kāraṇabhūtena piyaṃ phalaṃ patthento dammīti attho. <span class="bld">Piyaṃ labhantī</span>ti saṃsāre saṃsarantā piyameva labhanti. <span class="bld">Kāmahetuka</span>nti, samma abhipāraka<a name="P5.0225"></a>, kāmahetukaṃ ayuttaṃ katvā ‘‘attānaṃ vadhissāmī’’ti me parivitakko uppajjati. <span class="bld">Mayha sati</span>nti mama santakaṃ. ‘‘Mayha satī’’tipi pāṭho, mama santakāti evaṃ maññamāno sace tvaṃ taṃ na kāmesīti attho. <span class="bld">Sabbajanassā</span>ti sabbā seniyo sannipātāpetvā tassa sabbajanassa ayaṃ mayhaṃ ahitāti pariccajissāmi. <span class="bld">Tato avhayesī</span>ti tato taṃ apariggahitattā āneyyāsi. <span class="bld">Adūsiya</span>nti anaparādhaṃ. <span class="bld">Katte</span>ti tameva aparena nāmena ālapati. So hi rañño hitaṃ karoti, tasmā ‘‘kattā’’ti vuccati. <span class="bld">Na cāpi tyassā</span>ti evaṃ akiccakārīti nagare tava koci pakkhopi na bhaveyya.</p>



<p class="bodytext"><span class="bld">Ninda</span>nti na kevalaṃ upavādameva, sacepi maṃ koci sammukhā nindissati vā pasaṃsissati vā, dosaṃ vā pana āropento garahissati, tampāhaṃ nindaṃ pasaṃsaṃ garahañca sabbaṃ sahissāmi, sabbametaṃ mama āgacchatūti vadati. <span class="bld">Tamhā</span>ti yo ete nindādayo na gaṇhāti, tamhā purisā issariyasaṅkhātā sirī ca paññāsaṅkhātā lakkhī ca thalaṭṭhānato suvuṭṭhisaṅkhāto āpo viya apeti na patiṭṭhātīti. <span class="bld">Etto</span>ti ito mama tassā pariccattakāraṇā. <span class="bld">Dhammātisārañcā</span>ti dhammaṃ atikkamitvā pavattaṃ akusalaṃ vā yaṃ kiñci hoti. <span class="bld">Paccuttarissāmī</span>ti sampaṭicchissāmi dhārayissāmi. <span class="bld">Thāvarānaṃ tasāna</span>nti yathā mahāpathavī khīṇāsavānañca puthujjanānañca kiñci sampaṭicchati sabbaṃ adhivāseti, tathevāhampi sabbametaṃ sampaṭicchissāmi adhivāsessāmīti dīpeti. <span class="bld">Ekovima</span>nti ahaṃ ekova imampi attano dukkhabhāraṃ hārayissāmi dhārayissāmi vahissāmi. <span class="bld">Dhamme ṭhito</span>ti vinicchayadhamme paveṇidhamme tividhasucaritadhamme ca ṭhito hutvā.</p>



<p class="bodytext"><span class="bld">Saggūpaga</span>nti<a name="V5.0214"></a>, deva, puññakammaṃ nāmetaṃ saggūpagaṃ hoti. <span class="bld">Yaññe dhana</span>nti yaññadhanaṃ, ayameva vā pāṭho. <span class="bld">Sakhā</span>ti ummādantīpi mama sahāyikā, tvampi <a name="M5.0238"></a> sahāyako. <span class="bld">Pitaro</span>ti brahmāno. <span class="bld">Sabbe</span>ti na kevalaṃ devabrahmānova, sabbe raṭṭhavāsinopi maṃ passatha, ‘‘bho, sahāyakassa bhariyā sahāyikā iminā gehe katā’’ti nindeyyuṃ. <span class="bld">Na hetadhamma</span>nti na hi etaṃ adhammikaṃ. <span class="bld">Yaṃ te mayā</span>ti yasmā mayā sā tuyhaṃ dinnā, tasmā etaṃ adhammoti na vadissanti. <span class="bld">Sata</span>nti santānaṃ buddhādīnaṃ khantimettābhāvanāsīlācārasaṅkhātāni dhammāni suvaṇṇitāni samuddavelāva duraccayāni, tasmā yathā samuddo velaṃ nātikkamati, evamahampi sīlavelaṃ nātikkamissāmīti vadati.</p>



<p class="bodytext"><span class="bld">Āhuneyyo mesī</span>ti, mahārāja, tvaṃ mama āhunapāhunasakkārassānucchaviko. <span class="bld">Dhātā vidhātā casi kāmapālo</span>ti tvaṃ mama, deva, dhāraṇato dhātā issariyasukhassa vidahanato vidhātā icchitapatthitānaṃ <a name="P5.0226"></a> kāmānaṃ pālanato kāmapālo. <span class="bld">Tayī hutā</span>ti tuyhaṃ dinnā. <span class="bld">Kāmena me</span>ti mama kāmena mama patthanāya ummādantiṃ paṭicchāti evaṃ abhipārako rañño deti. Rājā ‘‘na mayhaṃ attho’’ti paṭikkhipati. Bhūmiyaṃ patitaṃ sākuṇikapacchiṃ piṭṭhipādena paharitvā aṭaviyaṃ khipantā viya ubhopi naṃ jahanteva. Idāni rājā puna akathanatthāya taṃ santajjento <span class="bld">‘‘addhā hī’’</span>ti gāthamāha. Tattha <span class="bld">kattuputtā</span>ti pitāpissa kattāva, tena naṃ evaṃ ālapati. Idaṃ vuttaṃ hoti – addhā tvaṃ ito pubbe mayhaṃ sabbadhammaṃ acari, hitameva vuḍḍhimeva akāsi, idāni pana paṭipakkho hutvā bahuṃ kathesi, ‘‘mā evaṃ vippalapasi, añño nu te dvipado naro, ko idha jīvaloke aruṇeyeva sotthikattā, sace hi ahaṃ viya añño rājā tava bhariyāya paṭibaddhacitto abhavissa, antoaruṇeyeva tava sīsaṃ chindāpetvā taṃ attano ghare kareyya, ahaṃ pana akusalabhayeneva na karomi, tuṇhī hohi, na me etāya attho’’ti taṃ santajjesi.</p>



<p class="bodytext">So taṃ sutvā puna kiñci vattuṃ asakkonto rañño thutivasena <span class="bld">‘‘tuvaṃ nū’’</span>ti gāthamāha. Tassattho – mahārāja, tvaññeva sakalajambudīpe sabbesaṃ narindānaṃ <span class="bld">seṭṭho,</span> tvaṃ <span class="bld">anuttaro,</span> tvaṃ vinicchayadhammapaveṇidhammasucaritadhammānaṃ gopāyanena <span class="bld">dhammagutto,</span> tesaṃ viditattā <span class="bld">dhammavidū</span> tvaṃ <span class="bld">sumedho,</span> so tvaṃ yaṃ dhammaṃ gopesi, teneva gutto cīraṃ jīva, dhammañca me desehi dhammapālaka, dhammagopaka, rājavarāti.</p>



<p class="bodytext">Atha <a name="M5.0239"></a> rājā dhammaṃ desento <span class="bld">‘‘tadiṅghā’’</span>tiādimāha. Tattha <span class="bld">iṅghā</span>ti codanatthe nipāto, yasmā <a name="V5.0215"></a> maṃ tvaṃ codesi, tasmāti attho. <span class="bld">Sata</span>nti buddhādīhi sappurisehi āsevitaṃ. <span class="bld">Sādhū</span>ti sundaro pasattho. Vinicchayapaveṇisucaritadhamme rocetīti <span class="bld">dhammaruci</span>. Tādiso hi jīvitaṃ jahantopi akiccaṃ na karoti, tasmā sādhu. <span class="bld">Paññāṇavā</span>ti ñāṇasampanno. <span class="bld">Mittānamaddubbho</span>ti mittassa adussanabhāvo. <span class="bld">Ṭhitadhammassā</span>ti patiṭṭhitatividhadhammassa. <span class="bld">Āsethā</span>ti āseyyuṃ nisīdeyyuṃ. Desanāsīsameva cetaṃ, cattāropi iriyāpathe sukhaṃ kappeyyunti ayaṃ panettha attho. <span class="bld">Sītacchāyāyā</span>ti puttadārañātimittānaṃ sītalāya chāyāya. <span class="bld">Saṅghare</span>ti sakaghare, attano geheti attho. Adhammabalidaṇḍādīhi anupaddutā sukhaṃ vaseyyunti dasseti. <span class="bld">Na cāhameta</span>nti, samma abhipāraka, yametaṃ asamekkhitvā kataṃ asādhukammaṃ, etaṃ ahaṃ na rocayāmi. <span class="bld">Ye vāpi ñatvānā</span>ti ye vā pana rājāno ñatvā tuletvā tīretvā sayaṃ karonti, tesāhaṃ kammaṃ rocemīti adhippāyo. <span class="bld">Upamā imā</span>ti imasmiṃ panatthe tvaṃ mayhaṃ imā dve upamā suṇohi.</p>



<p class="bodytext"><span class="bld">Jimha</span>nti vaṅkaṃ. <span class="bld">Nette</span>ti yo gāviyo neti, tasmiṃ jeṭṭhakausabhe. <span class="bld">Pagevā</span>ti tasmiṃ adhammaṃ carante itarā pajā pageva carati, ativiya karotīti attho. <span class="bld">Dhammiko</span>ti cattāri agatigamanāni pahāya dhammena rajjaṃ kārento. <span class="bld">Amaratta</span>nti devattaṃ. <span class="bld">Ratana</span>nti saviññāṇakāviññāṇakaratanaṃ. <span class="bld">Vatthiya</span>nti kāsikavatthameva. <span class="bld">Assitthiyo</span>ti vātasamagatiassepi uttamarūpadharā itthiyopi. <span class="bld">Ratanaṃ maṇikañcā</span>ti sattavidharatanañca mahagghabhaṇḍakañca. <span class="bld">Abhipālayantī</span>ti <a name="P5.0227"></a> ālokaṃ karontā rakkhanti. <span class="bld">Na tassā</span>ti tassa cakkavattirajjassapi hetu na visamaṃ careyyaṃ. <span class="bld">Usabhomhī</span>ti yasmā ahaṃ sivīnaṃ majjhe jeṭṭhakarājā hutvā jāto, tasmā cakkavattirajjakāraṇampi na visamaṃ carāmīti attho. <span class="bld">Netā</span>ti mahājanaṃ kusale patiṭṭhāpetvā devanagaraṃ netā, hitakaraṇena tassa <span class="bld">hitā,</span> ‘‘sivirājā kira dhammacārī’’ti sakalajambudīpe ñātattā <span class="bld">uggato,</span> samena raṭṭhapālanato <span class="bld">raṭṭhapālo. Apacāyamāno</span>ti sivīnaṃ porāṇakarājūnaṃ paveṇidhammaṃ apacāyamāno. <span class="bld">So</span>ti so ahaṃ tameva dhammaṃ anuvicintayanto tasmā tena kāraṇena attano cittassa vase na vattāmi.</p>



<p class="bodytext">Evaṃ <a name="M5.0240"></a> mahāsattassa dhammakathaṃ sutvā abhipārako thutiṃ karonto <span class="bld">‘‘addhā’’</span>tiādimāha. <span class="bld">Nappamajjasī</span>ti attanā kathitadhammaṃ nappamajjasi tattheva vattesi. <span class="bld">Dhammaṃ pamajjā</span>ti dhammaṃ pamussitvā agativasena gantvā. Evaṃ so tassa thutiṃ katvā <span class="bld">‘‘dhammaṃ carā’’</span>ti dhammacariyāya niyyojento uttaripi dasa ovādagāthā abhāsi. Tāsamattho heṭṭhā <span class="bld">tesakuṇajātake</span> (jā. 2.17.1 ādayo) vaṇṇitova.</p>



<p class="bodytext">Evaṃ <a name="V5.0216"></a> abhipārakasenāpatinā rañño dhamme desite rājā ummādantiyā paṭibaddhacittaṃ vinodesi.</p>



<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne so bhikkhu sotāpattiphale patiṭṭhāsi. Tadā sunandasārathi ānando ahosi, abhipārako sāriputto, ummādantī uppalavaṇṇā, sesaparisā buddhaparisā, sivirājā ahameva ahosinti.</p>



<p class="centered">Ummādantījātakavaṇṇanā dutiyā.</p>



<p class="hangnum"> </p>



<p class="bodytext"> [528] 3. Mahābodhijātakavaṇṇanā</p>



<p class="bodytext"><span class="bld">Kiṃ nu daṇḍaṃ kimajina</span>nti idaṃ satthā jetavane viharanto paññāpāramiṃ ārabbha kathesi. Vatthu <span class="bld">mahāumaṅgajātake</span> (jā. 2.22.590 ādayo) āvi bhavissati. Tadā pana satthā ‘‘na, bhikkhave, idāneva, pubbepi tathāgato paññavā parappavādappamaddanoyevā’’ti vatvā atītaṃ āhari.</p>



<p class="bodytext">Atīte bārāṇasiyaṃ brahmadatte rajjaṃ kārente bodhisatto kāsiraṭṭhe asītikoṭivibhavassa udiccabrāhmaṇamahāsālassa kule nibbatti, ‘‘bodhikumāro’’tissa nāmaṃ kariṃsu. So vayappatto takkasilāyaṃ uggahitasippo paccāgantvā agāramajjhe vasanto aparabhāge kāme pahāya himavantapadesaṃ pavisitvā paribbājakapabbajjaṃ pabbajitvā <a name="P5.0228"></a> tattheva vanamūlaphalāhāro ciraṃ vasitvā vassārattasamaye himavantā oruyha cārikaṃ caranto anupubbena bārāṇasiṃ patvā rājuyyāne vasitvā punadivase paribbājakasāruppena nagare bhikkhāya caranto rājadvāraṃ pāpuṇi <a name="M5.0241"></a> tamenaṃ sīhapañjare ṭhito rājā disvā tassa upasame pasīditvā taṃ attano bhavanaṃ pavesetvā rājapallaṅke nisīdāpetvā katapaṭisanthāro thokaṃ dhammakathaṃ sutvā nānaggarasabhojanaṃ dāpesi. Mahāsatto bhattaṃ gahetvā cintesi – ‘‘idaṃ rājakulaṃ nāma bahudosaṃ bahupaccāmittaṃ hoti, ko nu kho mama uppannaṃ bhayaṃ nittharissatī’’ti. So avidūre ṭhitaṃ rājavallabhaṃ ekaṃ piṅgalasunakhaṃ disvā mahantaṃ bhattapiṇḍaṃ gahetvā tassa dātukāmatākāraṃ dassesi. Rājā ñatvā sunakhassa bhājanaṃ āharāpetvā bhattaṃ gāhāpetvā dāpesi. Mahāsattopi tassa datvā bhattakiccaṃ niṭṭhapesi. Rājāpissa paṭiññaṃ gahetvā antonagare rājuyyāne paṇṇasālaṃ kāretvā pabbajitaparikkhāre <a name="V5.0217"></a> datvā taṃ tattha vāsāpesi, devasikañcassa dve tayo vāre upaṭṭhānaṃ agamāsi. Bhojanakāle pana mahāsatto niccaṃ rājapallaṅkeyeva nisīditvā rājabhojanameva bhuñjati. Evaṃ dvādasa saṃvaccharāni atītāni.</p>



<p class="bodytext">Tassa pana rañño pañca amaccā atthañca dhammañca anusāsanti. Tesu eko ahetukavādī, eko issarakatavādī, eko pubbekatavādī, eko ucchedavādī, eko khattavijjavādī. Tesu ahetukavādī ‘‘ime sattā saṃsārasuddhikā’’ti mahājanaṃ uggaṇhāpesi. Issarakatavādī ‘‘ayaṃ loko issaranimmito’’ti mahājanaṃ uggaṇhāpesi. Pubbekatavādī ‘‘imesaṃ sattānaṃ sukhaṃ vā dukkhaṃ vā uppajjamānaṃ pubbekateneva uppajjatī’’ti mahājanaṃ uggaṇhāpesi. Ucchedavādī ‘‘ito paralokaṃ gato nāma natthi, ayaṃ loko ucchijjatī’’ti mahājanaṃ uggaṇhāpesi. Khattavijjavādī ‘‘mātāpitaropi māretvā attanova attho kātabbo’’ti mahājanaṃ uggaṇhāpesi. Te rañño vinicchaye niyuttā lañjakhādakā <a name="P5.0229"></a> hutvā assāmikaṃ sāmikaṃ, sāmikaṃ assāmikaṃ karonti.</p>



<p class="bodytext">Athekadivasaṃ eko puriso kūṭaṭṭaparājito mahāsattaṃ bhikkhāya carantaṃ rājagehaṃ pavisantaṃ disvā vanditvā, ‘‘bhante, tumhe rājagehe bhuñjamānā vinicchayāmacce lañjaṃ gahetvā lokaṃ vināsente kasmā ajjhupekkhatha, idāni pañcahi amaccehi kūṭaṭṭakārakassa hatthato lañjaṃ gahetvā sāmikova samāno assāmiko kato’’ti paridevi. So <a name="M5.0242"></a> tasmiṃ kāruññavasena vinicchayaṃ gantvā dhammena vinicchinitvā sāmikaññeva sāmikaṃ akāsi. Mahājano ekappahāreneva mahāsaddena sādhukāraṃ adāsi. Rājā taṃ saddaṃ sutvā ‘‘kiṃsaddo nāmāya’’nti pucchitvā tamatthaṃ sutvā katabhattakiccaṃ mahāsattaṃ upanisīditvā pucchi – ‘‘bhante, ajja kira vo aṭṭo vinicchito’’ti. ‘‘Āma, mahārājā’’ti. ‘‘Bhante, tumhesu vinicchinantesu mahājanassa vuḍḍhi bhavissati, ito paṭṭhāya tumheva vinicchinathā’’ti. ‘‘Mahārāja, mayaṃ pabbajitā nāma, netaṃ kammaṃ amhākaṃ kamma’’nti. ‘‘Bhante, mahājane kāruññena kātuṃ vaṭṭati, tumhe sakaladivasaṃ mā vinicchinatha, uyyānato pana idhāgacchantā vinicchayaṭṭhānaṃ gantvā pātova cattāro aṭṭe vinicchinatha, bhutvā uyyānaṃ gacchantā cattāro, evaṃ mahājanassa vuḍḍhi bhavissatī’’ti. So tena punappunaṃ yāciyamāno ‘‘sādhū’’ti sampaṭicchitvā tato paṭṭhāya tathā akāsi.</p>



<p class="bodytext">Kūṭaṭṭakārakā okāsaṃ na labhiṃsu. Tepi amaccā lañjaṃ alabhantā duggatā hutvā cintayiṃsu <a name="V5.0218"></a> – ‘‘bodhiparibbājakassa vinicchinanakālato paṭṭhāya mayaṃ kiñci na labhāma, handa naṃ ‘rājaveriko’ti vatvā rañño antare paribhinditvā mārāpessāmā’’ti. Te rājānaṃ upasaṅkamitvā, ‘‘mahārāja, bodhiparibbājako tumhākaṃ anatthakāmo’’ti vatvā asaddahantena raññā ‘‘sīlavā esa ñāṇasampanno, na evaṃ karissatī’’ti vutte, ‘‘mahārāja, tena sakalanagaravāsino attano hatthe katvā kevalaṃ amheyeva pañca <a name="P5.0230"></a> jane kātuṃ na sakkā, sace amhākaṃ vacanaṃ na saddahatha, tassa idhāgamanakāle parisaṃ olokethā’’ti āhaṃsu. Rājā ‘‘sādhū’’ti sīhapañjare ṭhito taṃ āgacchantaṃ olokento parivāraṃ disvā attano aññāṇena aṭṭakārakamanusse ‘‘tassa parivārā’’ti maññamāno bhijjitvā te amacce pakkosāpetvā ‘‘kinti karomā’’ti pucchi. ‘‘Gaṇhāpetha naṃ, devā’’ti. ‘‘Oḷārikaṃ aparādhaṃ apassantā kathaṃ gaṇhāmā’’ti. ‘‘Tena hi, mahārāja, pakatiparihāramassa hāpetha, taṃ parihāyantaṃ disvā paṇḍito paribbājako kassaci anārocetvā sayameva palāyissatī’’ti.</p>



<p class="bodytext">Rājā ‘‘sādhū’’ti vatvā anupubbena tassa parihāraṃ parihāpesi. Paṭhamadivasaṃ tāva naṃ tucchapallaṅkeyeva nisīdāpesuṃ. So tucchapallaṅkaṃ disvāva <a name="M5.0243"></a> rañño paribhinnabhāvaṃ ñatvā sayameva uyyānaṃ gantvā taṃ divasameva pakkamitukāmo hutvāpi ‘‘ekantena ñatvā pakkamissāmī’’ti na pakkāmi. Athassa punadivase tucchapallaṅke nisinnassa raññopakatibhattañca aññañca gahetvā missakabhattaṃ adaṃsu. Tatiyadivase mahātalaṃ pavisituṃ adatvā sopānasīseyeva ṭhapetvā missakabhattaṃ adaṃsu. So tampi ādāya uyyānaṃ gantvā bhattakiccaṃ akāsi. Catutthadivase heṭṭhāpāsāde ṭhapetvā kaṇājakabhattaṃ adaṃsu. So tampi gahetvā uyyānaṃ gantvā bhattakiccaṃ akāsi. Rājā amacce pucchi – ‘‘bodhiparibbājako sakkāre parihāpitepi na pakkamati, kinti naṃ karomā’’ti? ‘‘Deva, na so bhattatthāya carati, chattatthāya pana carati. Sace bhattatthāya careyya, paṭhamadivasaṃyeva palāyeyyā’’ti. ‘‘Idāni kiṃ karomā’’ti? ‘‘Sve ghātāpetha naṃ, mahārājā’’ti. So ‘‘sādhū’’ti tesaññeva hatthe khagge ṭhapetvā ‘‘sve antaradvāre ṭhatvā pavisantassevassa sīsaṃ chinditvā khaṇḍākhaṇḍikaṃ katvā kañci ajānāpetvā vaccakuṭiyaṃ pakkhipitvā nhatvā āgaccheyyāthā’’ti āha. Te ‘‘sādhū’’ti sampaṭicchitvā ‘‘sve āgantvā evaṃ karissāmā’’ti aññamaññaṃ <a name="P5.0231"></a> vicāretvā evaṃ attano nivesanaṃ agamaṃsu.</p>



<p class="bodytext">Rājāpi sāyaṃ bhuttabhojano sirisayane nipajjitvā mahāsattassa guṇe anussari. Athassa tāvadeva soko uppajji, sarīrato sedā mucciṃsu, sayane assāsaṃ alabhanto aparāparaṃ <a name="V5.0219"></a> parivatti. Athassa aggamahesī upanipajji, so tāya saddhiṃ sallāpamattampi na kari. Atha naṃ sā ‘‘kiṃ nu kho, mahārāja, sallāpamattampi na karotha, api nu kho me koci aparādho atthī’’ti pucchi. ‘‘Natthi devi, apica kho bodhiparibbājako kira amhākaṃ paccatthiko jātoti tassa sve ghātanatthāya pañca amacce āṇāpesiṃ, te pana naṃ māretvā khaṇḍākhaṇḍikaṃ katvā vaccakūpe pakkhipissanti, so pana amhākaṃ dvādasa saṃvaccharāni bahuṃ dhammaṃ desesi, ekāparādhopissa mayā paccakkhato na diṭṭhapubbo, parapattiyena hutvā tassa mayā vadho āṇatto, tena kāraṇena socāmī’’ti. Atha naṃ sā ‘‘sace te deva so paccatthiko jāto, taṃ ghātento kiṃ socasi, paccatthikaṃ nāma puttampi ghātetvā attano sotthibhāvo kātabbova, mā socitthā’’ti assāsesi. So tassā vacanena paṭiladdhassāso niddaṃ okkami.</p>



<p class="bodytext">Tasmiṃ <a name="M5.0244"></a> khaṇe koleyyako piṅgalasunakho taṃ kathaṃ sutvā ‘‘sve mayā attano balenassa jīvitaṃ dātuṃ vaṭṭatī’’ti cintetvā punadivase pātova pāsādā oruyha mahādvāraṃ āgantvā ummāre sīsaṃ katvā mahāsattassa āgamanamaggaṃ olokentova nipajji. Tepi amaccā pātova khaggahatthā āgantvā dvārantare aṭṭhaṃsu. Bodhisattopi velaṃ sallakkhetvā uyyānā nikkhamma rājadvāraṃ āgañchi. Atha naṃ sunakho disvā mukhaṃ vivaritvā catasso dāṭhā dassetvā ‘‘kiṃ tvaṃ, bhante, jambudīpatale aññattha bhikkhaṃ na labhasi, amhākaṃ rājā tava māraṇatthāya pañca amacce khaggahatthe dvārantare ṭhapesi, mā tvaṃ nalāṭena maccuṃ gahetvā āgami, sīghaṃ pakkamā’’ti mahāsaddena viravi. So sabbarutaññutāya tamatthaṃ ñatvā tatova nivattitvā uyyānaṃ gantvā <a name="P5.0232"></a> pakkamanatthāya parikkhāre ādiyi. Rājā sīhapañjare ṭhito taṃ āgacchantaṃ gacchantañca disvā ‘‘sace ayaṃ mama paccatthiko bhaveyya, uyyānaṃ gantvā balaṃ sannipātāpetvā kammasajjo bhavissati. No ce, attano parikkhāre gahetvā gamanasajjo bhavissati, jānissāmi tāvassa kiriya’’nti uyyānaṃ gantvā mahāsattaṃ attano parikkhāre ādāya ‘‘gamissāmī’’ti paṇṇasālato nikkhantaṃ caṅkamanakoṭiyaṃ disvāva vanditvā ekamantaṃ ṭhito paṭhamaṃ gāthamāha –</p>



<p class="hangnum"><span class="newparamark" id="kn14b_18_para124"></span><a name="para124"></a><span class="paranum">124</span>.</p>



<p class="gatha1"> ‘‘Kiṃ nu daṇḍaṃ kimajinaṃ, kiṃ chattaṃ kimupāhanaṃ;</p>



<p class="gatha2">Kimaṅkusañca pattañca, saṅghāṭiñcāpi brāhmaṇa;</p>



<p class="gathalast">Taramānarūpohāsi, kiṃ nu patthayase disa’’nti.</p>



<p class="bodytext">Tassattho <a name="V5.0220"></a> – bhante, pubbe tvaṃ amhākaṃ gharaṃ āgacchanto daṇḍādīni na gaṇhāsi, ajja pana kena kāraṇena daṇḍañca ajinañca chattūpāhanañca mattikapasibbakolambanaaṅkusañca mattikapattañca saṅghāṭiñcāti sabbepime parikkhāre taramānarūpo gaṇhāsi, kataraṃ nu disaṃ patthesi, kattha gantukāmosīti pucchi.</p>



<p class="bodytext">Taṃ sutvā mahāsatto ‘‘ayaṃ attanā katakammaṃ na jānātīti maññati, jānāpessāmi na’’nti dve gāthā abhāsi –</p>



<p class="hangnum"><span class="newparamark" id="kn14b_18_para125"></span><a name="para125"></a><span class="paranum">125</span>.</p>



<p class="gatha1"> ‘‘Dvādasetāni vassāni, vusitāni tavantike;</p>



<p class="gathalast">Nābhijānāmi soṇena, piṅgalenābhikūjitaṃ.</p>



<p class="hangnum"><span class="newparamark" id="kn14b_18_para126"></span><a name="para126"></a><span class="paranum">126</span>.</p>



<p class="gatha1"> ‘‘Svāyaṃ <a name="M5.0245"></a> dittova nadati, sukkadāṭhaṃ vidaṃsayaṃ;</p>



<p class="gathalast">Tava sutvā sabhariyassa, vītasaddhassa maṃ patī’’ti.</p>



<p class="bodytext">Tattha <span class="bld">abhikūjita</span>nti etena tava sunakhena evaṃ mahāviravena viravitaṃ na jānāmi. <span class="bld">Ditto vā</span>ti dappito viya. <span class="bld">Sabhariyassā</span>ti tava sabhariyassa mama māraṇatthāya pañcannaṃ amaccānaṃ āṇattabhāvaṃ kathentassa sutvā ‘‘kiṃ tvaṃ aññattha bhikkhaṃ na labhasi, raññā te vadho āṇatto, idha māgacchī’’ti dittova nadati. <span class="bld">Vītasaddhassa maṃ patī</span>ti mamantare vigatasaddhassa tava vacanaṃ sutvā eva nadatīti āha.</p>



<p class="bodytext">Tato rājā attano dosaṃ sampaṭicchitvā taṃ khamāpento catutthaṃ gāthamāha –</p>



<p class="hangnum"><span class="newparamark" id="kn14b_18_para127"></span><a name="para127"></a><span class="paranum">127</span>.</p>



<p class="gatha1"> ‘‘Ahu <a name="P5.0233"></a> esa kato doso, yathā bhāsasi brāhmaṇa;</p>



<p class="gathalast">Esa bhiyyo pasīdāmi, vasa brāhmaṇa māgamā’’ti.</p>



<p class="bodytext">Tattha <span class="bld">bhiyyo</span>ti saccaṃ mayā evaṃ āṇattaṃ, ayaṃ me doso, esa panāhaṃ idāni adhikataraṃ tayi pasīdāmi, idheva vasa, mā aññattha gamīti.</p>



<p class="bodytext">Taṃ sutvā mahāsatto, ‘‘mahārāja, paṇḍitā nāma tādisena parapattiyena apaccakkhakārinā saddhiṃ na vasantī’’ti vatvā tassa anācāraṃ pakāsento āha –</p>



<p class="hangnum"><span class="newparamark" id="kn14b_18_para128"></span><a name="para128"></a><span class="paranum">128</span>.</p>



<p class="gatha1"> ‘‘Sabbaseto <a name="V5.0221"></a> pure āsi, tatopi sabalo ahu;</p>



<p class="gathalast">Sabbalohitako dāni, kālo pakkamituṃ mama.</p>



<p class="hangnum"><span class="newparamark" id="kn14b_18_para129"></span><a name="para129"></a><span class="paranum">129</span>.</p>



<p class="gatha1"> ‘‘Abbhantaraṃ pure āsi, tato majjhe tato bahi;</p>



<p class="gathalast">Purā niddhamanā hoti, sayameva vajāmahaṃ.</p>



<p class="hangnum"><span class="newparamark" id="kn14b_18_para130"></span><a name="para130"></a><span class="paranum">130</span>.</p>



<p class="gatha1"> ‘‘Vītasaddhaṃ na seveyya, upadānaṃvanodakaṃ;</p>



<p class="gathalast">Sacepi naṃ anukhaṇe, vāri kaddamagandhikaṃ.</p>



<p class="hangnum"><span class="newparamark" id="kn14b_18_para131"></span><a name="para131"></a><span class="paranum">131</span>.</p>



<p class="gatha1"> ‘‘Pasannameva seveyya, appasannaṃ vivajjaye;</p>



<p class="gathalast">Pasannaṃ payirupāseyya, rahadaṃvudakatthiko.</p>



<p class="hangnum"><span class="newparamark" id="kn14b_18_para132"></span><a name="para132"></a><span class="paranum">132</span>.</p>



<p class="gatha1"> ‘‘Bhaje bhajantaṃ purisaṃ, abhajantaṃ na bhajjaye;</p>



<p class="gathalast">Asappurisadhammo so, yo bhajantaṃ na bhajjati.</p>



<p class="hangnum"><span class="newparamark" id="kn14b_18_para133"></span><a name="para133"></a><span class="paranum">133</span>.</p>



<p class="gatha1"> ‘‘Yo <a name="M5.0246"></a> bhajantaṃ na bhajati, sevamānaṃ na sevati;</p>



<p class="gathalast">Sa ve manussapāpiṭṭho, migo sākhassito yathā.</p>



<p class="hangnum"><span class="newparamark" id="kn14b_18_para134"></span><a name="para134"></a><span class="paranum">134</span>.</p>



<p class="gatha1"> ‘‘Accābhikkhaṇasaṃsaggā, asamosaraṇena ca;</p>



<p class="gathalast">Etena mittā jīranti, akāle yācanāya ca.</p>



<p class="hangnum"><span class="newparamark" id="kn14b_18_para135"></span><a name="para135"></a><span class="paranum">135</span>.</p>



<p class="gatha1"> ‘‘Tasmā nābhikkhaṇaṃ gacche, na ca gacche cirāciraṃ;</p>



<p class="gathalast">Kālena yācaṃ yāceyya, evaṃ mittā na jīyare.</p>



<p class="hangnum"><span class="newparamark" id="kn14b_18_para136"></span><a name="para136"></a><span class="paranum">136</span>.</p>



<p class="gatha1"> ‘‘Aticiraṃ nivāsena, piyo bhavati appiyo;</p>



<p class="gathalast">Āmanta kho taṃ gacchāma, purā te homa appiyā’’ti.</p>



<p class="bodytext">Tattha <span class="bld">sabbaseto</span>ti, mahārāja, paṭhamameva tava nivesane mama odano sabbaseto ahosi, yaṃ tvaṃ bhuñjasi, tameva dāpesīti attho. <span class="bld">Tato</span>ti tato pacchā paribhedakānaṃ vacanaṃ gahetvā tava mayi virattakāle <span class="bld">sabalo</span> missakodano jāto. <span class="bld">Dānī</span>ti idāni sabbalohitako jāto. <span class="bld">Kālo</span>ti aguṇaññussa <a name="V5.0222"></a> tava santikā idāni mama pakkamituṃ kālo. <span class="bld">Abbhantara</span>nti paṭhamaṃ mama abbhantaraṃ <a name="P5.0234"></a> āsanaṃ āsi, alaṅkatamahātalamhi ussitasetacchatte rājapallaṅkeyeva maṃ nisīdāpesuṃ. <span class="bld">Majjhe</span>ti sopānamatthake. <span class="bld">Purā niddhamanā hotī</span>ti yāva gīvāyaṃ gahetvā nikkaḍḍhanā na hoti.</p>



<p class="bodytext"><span class="bld">Anukhaṇe</span>ti sacepi anudakaṃ udapānaṃ patto puriso udakaṃ apassanto kalalaṃ viyūhitvā anukhaṇeyya, tathāpi taṃ vāri kaddamagandhikaṃ bhaveyya, amanuññatāya na piveyya, tatheva vītasaddhaṃ payirupāsantena laddhapaccayāpi parittā ceva lūkhā ca, amanuññā aparibhogārahāti attho. <span class="bld">Pasanna</span>nti patiṭṭhitasaddhaṃ. <span class="bld">Rahada</span>nti gambhīraṃ mahārahadaṃ. <span class="bld">Bhajanta</span>nti attānaṃ bhajantameva bhajeyya. <span class="bld">Abhajanta</span>nti paccatthikaṃ. <span class="bld">Na bhajjaye</span>ti na bhajeyya. <span class="bld">Na bhajjatī</span>ti yo puriso attānaṃ bhajantaṃ hitacittaṃ puggalaṃ na bhajati, so asappurisadhammo nāmāti. <span class="bld">Manussapāpiṭṭho</span>ti manussalāmako patikuṭṭho sabbapacchimako. <span class="bld">Sākhassito</span>ti makkaṭo.</p>



<p class="bodytext"><span class="bld">Accābhikkhaṇasaṃsaggā</span>ti <a name="M5.0247"></a> ativiya abhiṇhasaṃsaggena. <span class="bld">Akāle</span>ti ayuttappattakāle parassa piyabhaṇḍaṃ yācanāya mittā jīranti nāma, tvampi aticiraṃ nivāsena mayi mittiṃ bhindi. <span class="bld">Tasmā</span>ti yasmā accābhikkhaṇasaṃsaggena asamosaraṇena ca mittā jīranti, tasmā. <span class="bld">Cirācira</span>nti cirakālaṃ vītināmetvā ciraṃ na gacche na upasaṅkameyya. <span class="bld">Yāca</span>nti yācitabbaṃ bhaṇḍakaṃ yuttakāle yāceyya. <span class="bld">Na jīyare</span>ti evaṃ mittā na jīranti. <span class="bld">Purā te homa appiyā</span>ti yāva tava appiyā na homa, tāva āmantetvāva taṃ gacchāmāti.</p>



<p class="bodytext">Rājā āha –</p>



<p class="hangnum"><span class="newparamark" id="kn14b_18_para137"></span><a name="para137"></a><span class="paranum">137</span>.</p>



<p class="gatha1"> ‘‘Evaṃ ce yācamānānaṃ, añjaliṃ nāvabujjhasi;</p>



<p class="gatha2">Paricārakānaṃ sataṃ, vacanaṃ na karosi no;</p>



<p class="gathalast">Evaṃ taṃ abhiyācāma, puna kayirāsi pariyāya’’nti.</p>



<p class="bodytext">Tattha <span class="bld">nāvabujjhasī</span>ti sace, bhante, evaṃ yācantena mayā kataṃ añjaliṃ na jānāsi, na paṭiggaṇhasīti attho. <span class="bld">Pariyāya</span>nti puna idhāgamanāya ekavāraṃ kareyyāsīti yācati.</p>



<p class="bodytext">Bodhisatto āha –</p>



<p class="hangnum"><span class="newparamark" id="kn14b_18_para138"></span><a name="para138"></a><span class="paranum">138</span>.</p>



<p class="gatha1"> ‘‘Evaṃ <a name="V5.0223"></a> ce no viharataṃ, antarāyo na hessati;</p>



<p class="gatha2">Tuyhaṃ vāpi mahārāja, mayhaṃ vā raṭṭhavaddhana;</p>



<p class="gathalast">Appeva nāma passema, ahorattānamaccaye’’ti.</p>



<p class="bodytext">Tattha <span class="bld">evaṃ ce no</span>ti sace, mahārāja, evaṃ nānā hutvā viharantānaṃ amhākaṃ antarāyo na hessati, tuyhaṃ vā mayhaṃ vā jīvitaṃ pavattissatīti dīpeti. <span class="bld">Passemā</span>ti api nāma passeyyāma.</p>



<p class="bodytext">Evaṃ <a name="P5.0235"></a> vatvā mahāsatto rañño dhammaṃ desetvā ‘‘appamatto hohi, mahārājā’’ti vatvā uyyānā nikkhamitvā ekasmiṃ sabhāgaṭṭhāne bhikkhāya caritvā bārāṇasito nikkhamma anupubbena himavantokāsameva gantvā kiñci kālaṃ vasitvā puna otaritvā ekaṃ paccantagāmaṃ nissāya araññe vasi. Tassa pana gatakālato paṭṭhāya te amaccā puna vinicchaye nisīditvā vilopaṃ karontā cintayiṃsu – ‘‘sace mahābodhiparibbājako punāgamissati, jīvitaṃ no natthi, kiṃ nu khvassa anāgamanakāraṇaṃ kareyyāmā’’ti. Atha <a name="M5.0248"></a> nesaṃ etadahosi – ‘‘ime sattā paṭibaddhaṭṭhānaṃ nāma jahituṃ na sakkonti, kiṃ nu khvassa idha paṭibaddhaṭṭhāna’’nti. Tato ‘‘rañño aggamahesī’’ti ñatvā ‘‘ṭhānaṃ kho panetaṃ vijjati, yaṃ so imaṃ nissāya āgaccheyya, paṭikacceva naṃ mārāpessāmā’’ti te rājānaṃ etadavocuṃ – ‘‘deva, imasmiṃ divase nagare ekā kathā sūyatī’’ti. ‘‘Kiṃ kathā nāmā’’ti? ‘‘Mahābodhiparibbājako ca kira devī ca aññamaññaṃ sāsanapaṭisāsanaṃ pesentī’’ti. ‘‘Kinti katvā’’ti? Tena kira deviyā pesitaṃ ‘‘sakkā nu kho attano balena rājānaṃ mārāpetvā mama setacchattaṃ dātu’’nti. Tāyapissa pesitaṃ ‘‘rañño māraṇaṃ nāma mama bhāro, mahābodhiparibbājako khippaṃ āgacchatū’’ti rājā tesaṃ punappunaṃ kathentānaṃ saddahitvā ‘‘idāni kiṃ kattabba’’nti pucchitvā ‘‘deviṃ māretuṃ vaṭṭatī’’ti vutte anupaparikkhitvāva ‘‘tena hi naṃ tumheva māretvā khaṇḍākhaṇḍikaṃ chinditvā vaccakūpe khipathā’’ti āha. Te tathā kariṃsu. Tassā māritabhāvo sakalanagare pākaṭo ahosi.</p>



<p class="bodytext">Athassā cattāro puttā ‘‘iminā no niraparādhā mātā māritā’’ti rañño paccatthikā ahesuṃ. Rājā mahābhayappatto ahosi. Mahāsatto paramparāya taṃ pavattiṃ sutvā cintesi – ‘‘ṭhapetvā maṃ añño te kumāre saññāpetvā pitaraṃ khamāpetuṃ samattho nāma natthi, rañño ca jīvitaṃ dassāmi, kumāre ca pāpato mocessāmī’’ti. So punadivase paccantagāmaṃ pavisitvā <a name="V5.0224"></a> manussehi dinnaṃ makkaṭamaṃsaṃ khāditvā tassa <a name="P5.0236"></a> cammaṃ yācitvā gahetvā assamapade sukkhāpetvā niggandhaṃ katvā nivāsesipi pārupesipi aṃsepi ṭhapesi. Kiṃkāraṇā? ‘‘Bahūpakāro me’’ti vacanatthāya. So taṃ cammaṃ ādāya anupubbena bārāṇasiṃ gantvā kumāre upasaṅkamitvā ‘‘pitughātakakammaṃ nāma dāruṇaṃ, taṃ vo na kātabbaṃ, ajarāmaro satto nāma natthi, ahaṃ tumhe aññamaññaṃ samagge karissāmicceva āgato, tumhe mayā pahite sāsane āgaccheyyāthā’’ti kumāre ovaditvā antonagare uyyānaṃ pavisitvā makkaṭacammaṃ attharitvā silāpaṭṭe nisīdi.</p>



<p class="bodytext">Atha naṃ uyyānapālako disvā vegena gantvā rañño ārocesi. Rājā sutvāva sañjātasomanasso hutvā te amacce ādāya <a name="M5.0249"></a> tattha gantvā mahāsattaṃ vanditvā ekamantaṃ nisīditvā paṭisanthāraṃ kātuṃ ārabhi. Mahāsatto tena saddhiṃ asammoditvā makkaṭacammameva parimajji. Atha naṃ evamāha – ‘‘bhante, tumhe maṃ akathetvā makkaṭacammameva parimajjatha, kiṃ vo idaṃ mayā bahūpakāratara’’nti? ‘‘Āma mahārāja, bahūpakāro me esa vānaro, ahamassa piṭṭhe nisīditvā vicariṃ, ayaṃ me pānīyaghaṭaṃ āhari, vasanaṭṭhānaṃ sammajji, ābhisamācārikavattapaṭivattaṃ mama akāsi, ahaṃ pana attano dubbalacittatāya assa maṃsaṃ khāditvā cammaṃ sukkhāpetvā attharitvā nisīdāmi ceva nipajjāmi ca, evaṃ bahūpakāro esa mayha’’nti. Iti so tesaṃ vāde bhindanatthāya vānaracamme vānaravohāraṃ āropetvā taṃ taṃ pariyāyaṃ sandhāya imaṃ kathaṃ kathesi. So hi tassa nivutthapubbattā ‘‘piṭṭhe nisīditvā vicari’’nti āha; taṃ aṃse katvā pānīyaghaṭassa āhaṭapubbattā ‘‘pānīyaghaṭaṃ āharī’’ti āha; tena cammena bhūmiyaṃ sammaṭṭhapubbattā ‘‘vasanaṭṭhānaṃ sammajjī’’ti āha; nipannakāle tena cammena piṭṭhiyā, akkantakāle pādānaṃ phuṭṭhapubbattā ‘‘vattapaṭivattaṃ me akāsī’’ti āha. Chātakāle pana tassa maṃsaṃ labhitvā khāditattā ‘‘ahaṃ pana <a name="P5.0237"></a> attano dubbalacittatāya tassa maṃsaṃ khādi’’nti āha.</p>



<p class="bodytext">Taṃ sutvā te amaccā ‘‘pāṇātipāto tena kato’’ti saññāya ‘‘passatha, bho, pabbajitassa kammaṃ, makkaṭaṃ kira māretvā maṃsaṃ khāditvā cammaṃ gahetvā vicaratī’’ti pāṇiṃ paharitvā parihāsamakaṃsu. Mahāsatto te tathā karonte disvā ‘‘ime attano vādabhedanatthāya mama cammaṃ ādāya āgatabhāvaṃ na jānanti, jānāpessāmi ne’’ti ahetukavādiṃ tāva āmantetvā pucchi – ‘‘āvuso, tvaṃ kasmā maṃ parihasasī’’ti? ‘‘Mittadubbhikammassa ceva pāṇātipātassa <a name="V5.0225"></a> ca katattā’’ti. Tato mahāsatto ‘‘yo pana gatiyā ceva diṭṭhiyā ca te saddahitvā evaṃ kareyya, tena kiṃ dukkaṭa’’nti tassa vādaṃ bhindanto āha –</p>



<p class="hangnum"><span class="newparamark" id="kn14b_18_para139"></span><a name="para139"></a><span class="paranum">139</span>.</p>



<p class="gatha1"> ‘‘Udīraṇā ce saṃgatyā, bhāvāyamanuvattati;</p>



<p class="gatha2">Akāmā akaraṇīyaṃ vā, karaṇīyaṃ vāpi kubbati;</p>



<p class="gathalast">Akāmakaraṇīyamhi, kvidha pāpena lippati.</p>



<p class="hangnum"><span class="newparamark" id="kn14b_18_para140"></span><a name="para140"></a><span class="paranum">140</span>.</p>



<p class="gatha1"> ‘‘So <a name="M5.0250"></a> ce attho ca dhammo ca, kalyāṇo na ca pāpako;</p>



<p class="gathalast">Bhoto ce vacanaṃ saccaṃ, suhato vānaro mayā.</p>



<p class="hangnum"><span class="newparamark" id="kn14b_18_para141"></span><a name="para141"></a><span class="paranum">141</span>.</p>



<p class="gatha1"> ‘‘Attano ce hi vādassa, aparādhaṃ vijāniyā;</p>



<p class="gathalast">Na maṃ tvaṃ garaheyyāsi, bhoto vādo hi tādiso’’ti.</p>



<p class="bodytext">Tattha <span class="bld">udīraṇā</span>ti kathā. <span class="bld">Saṃgatyā</span>ti saṃgatiyā channaṃ abhijātīnaṃ taṃ taṃ abhijātiṃ upagamanena. <span class="bld">Bhāvāyamanuvattatī</span>ti bhāvena anuvattati, karaṇatthe sampadānaṃ. <span class="bld">Akāmā</span>ti akāmena anicchāya. <span class="bld">Akaraṇīyaṃ vā karaṇīyaṃ vāpī</span>ti akattabbaṃ pāpaṃ vā kattabbaṃ kusalaṃ vā. <span class="bld">Kubbatī</span>ti karoti. <span class="bld">Kvidhā</span>ti ko idha. Idaṃ vuttaṃ hoti – tvaṃ ahetukavādī ‘‘natthi hetu natthi paccayo sattānaṃ saṃkilesāyā’’tiādidiṭṭhiko, ayaṃ loko saṃgatiyā ceva sabhāvena ca anuvattati pariṇamati, tattha tattha sukhadukkhaṃ paṭisaṃvedeti. Akāmakova pāpaṃ vā puññaṃ vā karotīti vadasi, ayaṃ tava udīraṇā sace tathā, evaṃ sante akāmakaraṇīyasmiṃ attano dhammatāya pavattamāne pāpe ko idha satto pāpena lippati, sace hi attanā akatena pāpena lippati, na koci na lippeyyāti.</p>



<p class="bodytext"><span class="bld">So ce</span>ti so ahetukavādasaṅkhāto tava bhāsitattho ca atthajotako dhammo ca kalyāṇo na ca pāpako. ‘‘Ahetū appaccayā sattā saṃkilissanti, sukhadukkhaṃ paṭisaṃvediyantī’’ti idaṃ bhoto vacanaṃ <a name="P5.0238"></a> saccaṃ ce, suhato vānaro mayā, ko ettha mama dosoti attho. <span class="bld">Vijāniyā</span>ti, samma, sace hi tvaṃ attano vādassa aparādhaṃ jāneyyāsi, na maṃ garaheyyāsi. Kiṃkāraṇā? <span class="bld">Bhoto vādo hi tādiso,</span> tasmā ayaṃ mama vādaṃ karotīti maṃ pasaṃseyyāsi, attano pana vādaṃ ajānanto maṃ garahasīti.</p>



<p class="bodytext">Evaṃ <a name="V5.0226"></a> mahāsatto taṃ niggaṇhitvā appaṭibhāṇaṃ akāsi. Sopi rājaparisati maṅkubhūto pattakkhandho nisīdi. Mahāsattopi tassa vādaṃ bhinditvā issarakatavādiṃ āmantetvā ‘‘tvaṃ, āvuso, maṃ kasmā parihasasi, yadi issaranimmitavādaṃ sārato paccesī’’ti vatvā āha –</p>



<p class="hangnum"><span class="newparamark" id="kn14b_18_para142"></span><a name="para142"></a><span class="paranum">142</span>.</p>



<p class="gatha1"> ‘‘Issaro sabbalokassa, sace kappeti jīvitaṃ;</p>



<p class="gatha2">Iddhiṃ byasanabhāvañca, kammaṃ kalyāṇapāpakaṃ;</p>



<p class="gathalast">Niddesakārī puriso, issaro tena lippati.</p>



<p class="hangnum"><span class="newparamark" id="kn14b_18_para143"></span><a name="para143"></a><span class="paranum">143</span>.</p>



<p class="gatha1"> ‘‘So <a name="M5.0251"></a> ce attho ca dhammo ca, kalyāṇo na ca pāpako;</p>



<p class="gathalast">Bhoto ce vacanaṃ saccaṃ, suhato vānaro mayā.</p>



<p class="hangnum"><span class="newparamark" id="kn14b_18_para144"></span><a name="para144"></a><span class="paranum">144</span>.</p>



<p class="gatha1"> ‘‘Attano ce hi vādassa, aparādhaṃ vijāniyā;</p>



<p class="gathalast">Na maṃ tvaṃ garaheyyāsi, bhoto vādo hi tādiso’’ti.</p>



<p class="bodytext">Tattha <span class="bld">kappeti jīvita</span>nti sace brahmā vā añño vā koci issaro ‘‘tvaṃ kasiyā jīva, tvaṃ gorakkhenā’’ti evaṃ sabbalokassa jīvitaṃ saṃvidahati vicāreti. <span class="bld">Iddhiṃ byasanabhāvañcā</span>ti issariyādibhedā iddhiyo ca ñātivināsādikaṃ byasanabhāvañca sesañca kalyāṇapāpakaṃ kammaṃ sabbaṃ yadi issarova kappeti karoti. <span class="bld">Niddesakārī</span>ti yadi tassa niddesaṃ āṇattimeva seso yo koci puriso karoti, evaṃ sante yo koci puriso pāpaṃ karoti, tassa issarena katattā issarova tena pāpena lippati. Sesaṃ purimanayeneva veditabbaṃ. Yathā ca idha, evaṃ sabbattha.</p>



<p class="bodytext">Iti so ambatova muggaraṃ gahetvā ambaṃ pātento viya issarakaraṇeneva issarakatavādaṃ bhinditvā pubbekatavādiṃ āmantetvā ‘‘tvaṃ, āvuso, maṃ kiṃ parihasasi, yadi pubbekatavādaṃ saccaṃ maññasī’’ti vatvā āha –</p>



<p class="hangnum"><span class="newparamark" id="kn14b_18_para145"></span><a name="para145"></a><span class="paranum">145</span>.</p>



<p class="gatha1"> ‘‘Sace pubbekatahetu, sukhadukkhaṃ nigacchati;</p>



<p class="gatha2">Porāṇakaṃ kataṃ pāpaṃ, tameso muccate iṇaṃ;</p>



<p class="gathalast">Porāṇaka iṇamokkho, kvidha pāpena lippati.</p>



<p class="hangnum"><span class="newparamark" id="kn14b_18_para146"></span><a name="para146"></a><span class="paranum">146</span>.</p>



<p class="gatha1"> ‘‘So <a name="V5.0227"></a><a name="P5.0239"></a> ce attho ca dhammo ca, kalyāṇo na ca pāpako;</p>



<p class="gathalast">Bhoto ce vacanaṃ saccaṃ, suhato vānaro mayā.</p>



<p class="hangnum"><span class="newparamark" id="kn14b_18_para147"></span><a name="para147"></a><span class="paranum">147</span>.</p>



<p class="gatha1"> ‘‘Attano ce hi vādassa, aparādhaṃ vijāniyā;</p>



<p class="gathalast">Na maṃ tvaṃ garaheyyāsi, bhoto vādo hi tādiso’’ti.</p>



<p class="bodytext">Tattha <span class="bld">pubbekatahetū</span>ti pubbakatahetu purimabhave katakammakāraṇeneva. <span class="bld">Tameso muccate iṇa</span>nti yo vadhabandhādīhi dukkhaṃ pāpuṇāti, yadi so yaṃ tena porāṇakaṃ kataṃ pāpaṃ, taṃ idāni iṇaṃ muccati, evaṃ sante mamapi esa porāṇakaiṇato mokkho, anena hi makkaṭena pubbe <a name="M5.0252"></a> paribbājakena hutvā ahaṃ makkaṭo samāno māretvā khādito bhavissāmi, svāyaṃ idha makkaṭattaṃ patto mayā paribbājakattaṃ pattena māretvā khādito bhavissati, ko idha pāpena lippatīti.</p>



<p class="bodytext">Iti so tassapi vādaṃ bhinditvā ucchedavādiṃ abhimukhaṃ katvā ‘‘tvaṃ, āvuso, ‘itthi dinna’ntiādīni vatvā ‘idheva sattā ucchijjanti, paralokaṃ gatā nāma natthī’ti maññamāno kasmā maṃ parihasasī’’ti santajjetvā āha –</p>



<p class="hangnum"><span class="newparamark" id="kn14b_18_para148"></span><a name="para148"></a><span class="paranum">148</span>.</p>



<p class="gatha1"> ‘‘Catunnaṃyevupādāya, rūpaṃ sambhoti pāṇinaṃ;</p>



<p class="gatha2">Yato ca rūpaṃ sambhoti, tatthevānupagacchati;</p>



<p class="gathalast">Idheva jīvati jīvo, pecca pecca vinassati.</p>



<p class="hangnum"><span class="newparamark" id="kn14b_18_para149"></span><a name="para149"></a><span class="paranum">149</span>.</p>



<p class="gatha1"> ‘‘Ucchijjati ayaṃ loko, ye bālā ye ca paṇḍitā;</p>



<p class="gathalast">Ucchijjamāne lokamhi, kvidha pāpena lippati.</p>



<p class="hangnum"><span class="newparamark" id="kn14b_18_para150"></span><a name="para150"></a><span class="paranum">150</span>.</p>



<p class="gatha1"> ‘‘So ce attho ca dhammo ca, kalyāṇo na ca pāpako;</p>



<p class="gathalast">Bhoto ce vacanaṃ saccaṃ, suhato vānaro mayā.</p>



<p class="hangnum"><span class="newparamark" id="kn14b_18_para151"></span><a name="para151"></a><span class="paranum">151</span>.</p>



<p class="gatha1"> ‘‘Attano ce hi vādassa, aparādhaṃ vijāniyā;</p>



<p class="gathalast">Na maṃ tvaṃ garaheyyāsi, bhoto vādo hi tādiso’’ti.</p>



<p class="bodytext">Tattha <a name="V5.0228"></a> <span class="bld">catunna</span>nti pathavīādīnaṃ bhūtānaṃ. <span class="bld">Rūpa</span>nti rūpakkhandho. <span class="bld">Tatthevā</span>ti yato taṃ rūpaṃ sambhoti, nirujjhanakālepi tattheva anupagacchati. Iminā tassa ‘‘cātumahābhūtiko ayaṃ puriso yadā kālaṃ karoti, tadā pathavī pathavīkāyaṃ anupeti anupagacchati, āpo… tejo… vāyo vāyokāyaṃ anupeti anupagacchati, ākāsaṃ indriyāni saṅkamanti, āsandhipañcamā purisā mataṃ ādāya gacchanti, yāva āḷāhanā padāni paññāyanti, kāpotakāni aṭṭhīni bhavanti, bhasmantā āhutiyo<a name="P5.0240"></a>, dattupaññattaṃ yadidaṃ dānaṃ, tesaṃ tucchā musā vilāpo, ye keci atthikavādaṃ vadanti, bāle ca paṇḍite ca kāyassa bhedā ucchijjanti vinassanti, na honti paraṃ maraṇā’’ti imaṃ diṭṭhiṃ patiṭṭhāpesi. <span class="bld">Idhevā</span>ti imasmiṃyeva loke jīvo jīvati. <span class="bld">Pecca pecca vinassatī</span>ti paraloke nibbatto satto gativasena idha anāgantvā tattheva paraloke vinassati <a name="M5.0253"></a> ucchijjati. Evaṃ ucchijjamāne lokasmiṃ ko idha pāpena lippatīti.</p>



<p class="bodytext">Iti so tassapi vādaṃ bhinditvā khattavijjavādiṃ āmantetvā ‘‘tvaṃ, āvuso, ‘mātāpitaropi māretvā attano attho kātabbo’ti imaṃ laddhiṃ ukkhipitvā vicaranto kasmā maṃ parihasasī’’ti vatvā āha –</p>



<p class="hangnum"><span class="newparamark" id="kn14b_18_para152"></span><a name="para152"></a><span class="paranum">152</span>.</p>



<p class="gatha1"> ‘‘Āhu khattavidā loke, bālā paṇḍitamānino;</p>



<p class="gatha2">Mātaraṃ pitaraṃ haññe, atho jeṭṭhampi bhātaraṃ;</p>



<p class="gathalast">Haneyya puttadāre ca, attho ce tādiso siyā’’ti.</p>



<p class="bodytext">Tattha <span class="bld">khattavidā</span>ti khattavijjā, ayameva vā pāṭho. Khattavijjācariyānaṃ etaṃ nāmaṃ. <span class="bld">Bālā paṇḍitamānino</span>ti bālā samānāpi ‘‘paṇḍitā mayaṃ attano paṇḍitabhāvaṃ pakāsemā’’ti maññamānā paṇḍitamānino hutvā evamāhu. <span class="bld">Attho ce</span>ti sace attano yathārūpo koci attho siyā, na kiñci parivajjeyya, sabbaṃ haneyyevāti vadanti, tvampi nesaṃ aññataroti.</p>



<p class="bodytext">Evaṃ tassa laddhiṃ patiṭṭhapetvā attano laddhiṃ pakāsento āha –</p>



<p class="hangnum"><span class="newparamark" id="kn14b_18_para153"></span><a name="para153"></a><span class="paranum">153</span>.</p>



<p class="gatha1"> ‘‘Yassa rukkhassa chāyāya, nisīdeyya sayeyya vā;</p>



<p class="gathalast">Na tassa sākhaṃ bhañjeyya, mittadubbho hi pāpako.</p>



<p class="hangnum"><span class="newparamark" id="kn14b_18_para154"></span><a name="para154"></a><span class="paranum">154</span>.</p>



<p class="gatha1"> ‘‘Atha <a name="V5.0229"></a> atthe samuppanne, samūlamapi abbahe;</p>



<p class="gathalast">Attho me sambalenāpi, suhato vānaro mayā.</p>



<p class="hangnum"><span class="newparamark" id="kn14b_18_para155"></span><a name="para155"></a><span class="paranum">155</span>.</p>



<p class="gatha1"> ‘‘So ce attho ca dhammo ca, kalyāṇo na ca pāpako;</p>



<p class="gathalast">Bhoto ce vacanaṃ saccaṃ, suhato vānaro mayā.</p>



<p class="hangnum"><span class="newparamark" id="kn14b_18_para156"></span><a name="para156"></a><span class="paranum">156</span>.</p>



<p class="gatha1"> ‘‘Attano ce hi vādassa, aparādhaṃ vijāniyā;</p>



<p class="gathalast">Na maṃ tvaṃ garaheyyāsi, bhoto vādo hi tādiso’’ti.</p>



<p class="bodytext">Tattha ambho khattavida amhākaṃ pana ācariyā evaṃ vaṇṇayanti. Attanā paribhuttacchāyassa rukkhassapi sākhaṃ vā paṇṇaṃ vā na bhañjeyya. Kiṃkāraṇā<a name="P5.0241"></a>? Mittadubbho hi pāpako. Tvaṃ pana evaṃ vadesi – ‘‘atha atthe samuppanne samūlamapi <a name="M5.0254"></a> abbahe’’ti, mama ca pātheyyena attho ahosi, tasmā sacepesa mayā hato, tathāpi attho me sambalenāpi, suhato vānaro mayā.</p>



<p class="bodytext">Evaṃ so tassapi vādaṃ bhinditvā pañcasu tesu apaṭibhānesu nisinnesu rājānaṃ āmantetvā, ‘‘mahārāja, tvaṃ ime pañca raṭṭhavilopake mahācore gahetvā vicarasi, aho bālo, evarūpānañhi saṃsaggena puriso diṭṭhadhammikampi samparāyikampi mahādukkhaṃ pāpuṇeyyā’’ti vatvā rañño dhammaṃ desento āha –</p>



<p class="hangnum"><span class="newparamark" id="kn14b_18_para157"></span><a name="para157"></a><span class="paranum">157</span>.</p>



<p class="gatha1"> ‘‘Ahetuvādo puriso, yo ca issarakuttiko;</p>



<p class="gathalast">Pubbekatī ca ucchedī, yo ca khattavido naro.</p>



<p class="hangnum"><span class="newparamark" id="kn14b_18_para158"></span><a name="para158"></a><span class="paranum">158</span>.</p>



<p class="gatha1"> ‘‘Ete asappurisā loke, bālā paṇḍitamānino;</p>



<p class="gatha2">Kareyya tādiso pāpaṃ, atho aññampi kāraye;</p>



<p class="gathalast">Asappurisasaṃsaggo, dukkhanto kaṭukudrayo’’ti.</p>



<p class="bodytext">Tattha <span class="bld">tādiso</span>ti, mahārāja, yādisā ete pañca diṭṭhigatikā, tādiso puriso sayampi pāpaṃ kareyya. Yvāssa vacanaṃ suṇāti, taṃ aññampi kāraye. <span class="bld">Dukkhanto</span>ti evarūpehi asappurisehi saddhiṃ saṃsaggo idhalokepi paralokepi dukkhanto kaṭukudrayova hoti. Imassa panatthassa <a name="V5.0230"></a> pakāsanatthaṃ ‘‘yāni kānici, bhikkhave, bhayāni uppajjanti, sabbāni tāni bālato’’ti suttaṃ (a. ni. 3.1) āharitabbaṃ. <span class="bld">Godhajātaka-</span> (jā. 1.1.138) <span class="bld">sañjīvajātaka-</span> (jā. 1.1.150) <span class="bld">akittijātakā</span>dīhi (jā. 1.13.83 ādayo) cāyamattho dīpetabbo.</p>



<p class="bodytext">Idānī opammadassanavasena dhammadesanaṃ vaḍḍhento āha –</p>



<p class="hangnum"><span class="newparamark" id="kn14b_18_para159"></span><a name="para159"></a><span class="paranum">159</span>.</p>



<p class="gatha1"> ‘‘Urabbharūpena vakassu pubbe, asaṃkito ajayūthaṃ upeti;</p>



<p class="gathalast">Hantvā uraṇiṃ ajikaṃ ajañca, utrāsayitvā yenakāmaṃ paleti.</p>



<p class="hangnum"><span class="newparamark" id="kn14b_18_para160"></span><a name="para160"></a><span class="paranum">160</span>.</p>



<p class="gatha1"> ‘‘Tathāvidheke <a name="M5.0255"></a> samaṇabrāhmaṇāse, chadanaṃ katvā vañcayanti manusse;</p>



<p class="gatha2">Anāsakā thaṇḍilaseyyakā ca, rajojallaṃ ukkuṭikappadhānaṃ;</p>



<p class="gathalast">Pariyāyabhattañca <a name="P5.0242"></a> apānakattā, pāpācārā arahanto vadānā.</p>



<p class="hangnum"><span class="newparamark" id="kn14b_18_para161"></span><a name="para161"></a><span class="paranum">161</span>.</p>



<p class="gatha1"> ‘‘Ete asappurisā loke, bālā paṇḍitamānino;</p>



<p class="gatha2">Kareyya tādiso pāpaṃ, atho aññampi kāraye;</p>



<p class="gathalast">Asappurisasaṃsaggo, dukkhanto kaṭukudrayo.</p>



<p class="hangnum"><span class="newparamark" id="kn14b_18_para162"></span><a name="para162"></a><span class="paranum">162</span>.</p>



<p class="gatha1"> ‘‘Yamāhu natthi vīriyanti, ahetuñca pavadanti ye;</p>



<p class="gathalast">Parakāraṃ attakārañca, ye tucchaṃ samavaṇṇayuṃ.</p>



<p class="hangnum"><span class="newparamark" id="kn14b_18_para163"></span><a name="para163"></a><span class="paranum">163</span>.</p>



<p class="gatha1"> ‘‘Ete asappurisā loke, bālā paṇḍitamānino;</p>



<p class="gatha2">Kareyya tādiso pāpaṃ, atho aññampi kāraye;</p>



<p class="gathalast">Asappurisasaṃsaggo, dukkhanto kaṭukudrayo.</p>



<p class="hangnum"><span class="newparamark" id="kn14b_18_para164"></span><a name="para164"></a><span class="paranum">164</span>.</p>



<p class="gatha1"> ‘‘Sace hi vīriyaṃ nāssa, kammaṃ kalyāṇapāpakaṃ;</p>



<p class="gathalast">Na bhare vaḍḍhakiṃ rājā, napi yantāni kāraye.</p>



<p class="hangnum"><span class="newparamark" id="kn14b_18_para165"></span><a name="para165"></a><span class="paranum">165</span>.</p>



<p class="gatha1"> ‘‘Yasmā ca vīriyaṃ atthi, kammaṃ kalyāṇapāpakaṃ;</p>



<p class="gathalast">Tasmā yantāni kāreti, rājā bharati vaḍḍhakiṃ.</p>



<p class="hangnum"><span class="newparamark" id="kn14b_18_para166"></span><a name="para166"></a><span class="paranum">166</span>.</p>



<p class="gatha1"> ‘‘Yadi <a name="V5.0231"></a> vassasataṃ devo, na vasse na himaṃ pate;</p>



<p class="gathalast">Ucchijjeyya ayaṃ loko, vinasseyya ayaṃ pajā.</p>



<p class="hangnum"><span class="newparamark" id="kn14b_18_para167"></span><a name="para167"></a><span class="paranum">167</span>.</p>



<p class="gatha1"> ‘‘Yasmā ca vassatī devo, himañcānuphusāyati;</p>



<p class="gathalast">Tasmā sassāni paccanti, raṭṭhañca pālite ciraṃ.</p>



<p class="hangnum"><span class="newparamark" id="kn14b_18_para168"></span><a name="para168"></a><span class="paranum">168</span>.</p>



<p class="gatha1"> ‘‘Gavaṃ ce taramānānaṃ, jimhaṃ gacchati puṅgavo;</p>



<p class="gathalast">Sabbā tā jimhaṃ gacchanti, nette jimhaṃ gate sati.</p>



<p class="hangnum"><span class="newparamark" id="kn14b_18_para169"></span><a name="para169"></a><span class="paranum">169</span>.</p>



<p class="gatha1"> ‘‘Evameva <a name="M5.0256"></a> manussesu, yo hoti seṭṭhasammato;</p>



<p class="gatha2">So ce adhammaṃ carati, pageva itarā pajā;</p>



<p class="gathalast">Sabbaṃ raṭṭhaṃ dukhaṃ seti, rājā ce hoti adhammiko.</p>



<p class="hangnum"><span class="newparamark" id="kn14b_18_para170"></span><a name="para170"></a><span class="paranum">170</span>.</p>



<p class="gatha1"> ‘‘Gavaṃ ce taramānānaṃ, ujuṃ gacchati puṅgavo;</p>



<p class="gathalast">Sabbā gāvī ujuṃ yanti, nette ujuṃ gate sati.</p>



<p class="hangnum"><span class="newparamark" id="kn14b_18_para171"></span><a name="para171"></a><span class="paranum">171</span>.</p>



<p class="gatha1"> ‘‘Evameva manussesu, yo hoti seṭṭhasammato;</p>



<p class="gatha2">So sace dhammaṃ carati, pageva itarā pajā;</p>



<p class="gathalast">Sabbaṃ raṭṭhaṃ sukhaṃ seti, rājā ce hoti dhammiko.</p>



<p class="hangnum"><span class="newparamark" id="kn14b_18_para172"></span><a name="para172"></a><span class="paranum">172</span>.</p>



<p class="gatha1"> ‘‘Mahārukkhassa phalino, āmaṃ chindati yo phalaṃ;</p>



<p class="gathalast">Rasañcassa na jānāti, bījañcassa vinassati.</p>



<p class="hangnum"><span class="newparamark" id="kn14b_18_para173"></span><a name="para173"></a><span class="paranum">173</span>.</p>



<p class="gatha1"> ‘‘Mahārukkhūpamaṃ raṭṭhaṃ, adhammena pasāsati;</p>



<p class="gathalast">Rasañcassa na jānāti, raṭṭhañcassa vinassati.</p>



<p class="hangnum"><span class="newparamark" id="kn14b_18_para174"></span><a name="para174"></a><span class="paranum">174</span>.</p>



<p class="gatha1"> ‘‘Mahārukkhassa phalino, pakkaṃ chindati yo phalaṃ;</p>



<p class="gathalast">Rasañcassa vijānāti, bījañcassa na nassati.</p>



<p class="hangnum"><span class="newparamark" id="kn14b_18_para175"></span><a name="para175"></a><span class="paranum">175</span>.</p>



<p class="gatha1"> ‘‘Mahārukkhūpamaṃ <a name="V5.0232"></a><a name="P5.0243"></a> raṭṭhaṃ, dhammena yo pasāsati;</p>



<p class="gathalast">Rasañcassa vijānāti, raṭṭhañjassa na nassati.</p>



<p class="hangnum"><span class="newparamark" id="kn14b_18_para176"></span><a name="para176"></a><span class="paranum">176</span>.</p>



<p class="gatha1"> ‘‘Yo ca rājā janapadaṃ, adhammena pasāsati;</p>



<p class="gathalast">Sabbosadhīhi so rājā, viruddho hoti khattiyo.</p>



<p class="hangnum"><span class="newparamark" id="kn14b_18_para177"></span><a name="para177"></a><span class="paranum">177</span>.</p>



<p class="gatha1"> ‘‘Tatheva negame hiṃsaṃ, ye yuttā kayavikkaye;</p>



<p class="gathalast">Ojadānabalīkāre, sa kosena virujjhati.</p>



<p class="hangnum"><span class="newparamark" id="kn14b_18_para178"></span><a name="para178"></a><span class="paranum">178</span>.</p>



<p class="gatha1"> ‘‘Pahāravarakhettaññū, saṅgāme katanissame;</p>



<p class="gathalast">Ussite hiṃsayaṃ rājā, sa balena virujjhati.</p>



<p class="hangnum"><span class="newparamark" id="kn14b_18_para179"></span><a name="para179"></a><span class="paranum">179</span>.</p>



<p class="gatha1"> ‘‘Tatheva isayo hiṃsaṃ, saññate brahmacārino;</p>



<p class="gathalast">Adhammacārī khattiyo, so saggena virujjhati.</p>



<p class="hangnum"><span class="newparamark" id="kn14b_18_para180"></span><a name="para180"></a><span class="paranum">180</span>.</p>



<p class="gatha1"> ‘‘Yo <a name="M5.0257"></a> ca rājā adhammaṭṭho, bhariyaṃ hanti adūsikaṃ;</p>



<p class="gathalast">Luddhaṃ pasavate ṭhānaṃ, puttehi ca virujjhati.</p>



<p class="hangnum"><span class="newparamark" id="kn14b_18_para181"></span><a name="para181"></a><span class="paranum">181</span>.</p>



<p class="gatha1"> ‘‘Dhammaṃ care jānapade, negamesu balesu ca;</p>



<p class="gathalast">Isayo ca na hiṃseyya, puttadāre samaṃ care.</p>



<p class="hangnum"><span class="newparamark" id="kn14b_18_para182"></span><a name="para182"></a><span class="paranum">182</span>.</p>



<p class="gatha1"> ‘‘Sa tādiso bhūmipati, raṭṭhapālo akodhano;</p>



<p class="gathalast">Sapatte sampakampeti, indova asurādhipo’’ti.</p>



<p class="bodytext">Tattha <span class="bld">vakassū</span>ti vako assu, <span class="bld">assū</span>ti nipātamattaṃ. Idaṃ vuttaṃ hoti – mahārāja, pubbe eko urabbharūpo vako ahosi, tassa naṅguṭṭhamattameva dīghaṃ, taṃ pana so antarasattimhi pakkhipitvā urabbharūpena asaṃkito ajayūthaṃ upeti. Tattha uraṇikañca ajikañca ajañca hantvā yenakāmaṃ paleti. <span class="bld">Tathāvidheke</span>ti tathāvidhā eke samaṇabrāhmaṇā pabbajjāliṅgena chadanaṃ katvā attānaṃ chādetvā madhuravacanādīhi hitakāmā viya hutvā lokaṃ vañcenti. <span class="bld">‘‘Anāsakā’’</span>tiādi tesaṃ chadanassa dassanatthaṃ vuttaṃ. Ekacce hi ‘‘mayaṃ anāsakā na kiñci <a name="V5.0233"></a> āhāremā’’ti manusse vañcenti, apare ‘‘mayaṃ thaṇḍilaseyyakā’’ti. Aññesaṃ pana rajojallaṃ chadanaṃ, aññesaṃ ukkuṭikappadhānaṃ, te gacchantāpi uppatitvā ukkuṭikāva gacchanti. Aññesaṃ sattāhadasāhādivārabhojanasaṅkhātaṃ <a name="P5.0244"></a> pariyāyabhattachadanaṃ, apare apānakattā honti, ‘‘mayaṃ pānīyaṃ na pivāmā’’ti vadanti. <span class="bld">Arahanto vadānā</span>ti pāpācārā hutvāpi ‘‘mayaṃ arahanto’’ti vadantā vicaranti. <span class="bld">Ete</span>ti, mahārāja, ime vā pañca janā hontu aññe vā, yāvanto diṭṭhigatikā nāma, sabbepi ete asappurisā. <span class="bld">Yamāhū</span>ti ye āhu, ye vadanti.</p>



<p class="bodytext"><span class="bld">Sace hi vīriyaṃ nāssā</span>ti, mahārāja, sace ñāṇasampayuttaṃ kāyikacetasikavīriyaṃ na bhaveyya. <span class="bld">Kamma</span>nti kalyāṇapāpakaṃ kammampi yadi na bhaveyya. <span class="bld">Na bhare</span>ti evaṃ sante vaḍḍhakiṃ vā aññe vā kārake rājā na poseyya, <span class="bld">napi yantānī</span>ti napi tehi sattabhūmikapāsādādīni yantāni kāreyya. Kiṃkāraṇā? Vīriyassa ceva kammassa ca abhāvā. <span class="bld">Ucchijjeyyā</span>ti, mahārāja, yadi ettakaṃ kālaṃ neva devo vasseyya, na himaṃ pateyya<a name="M5.0258"></a>, atha kappuṭṭhānakālo viya ayaṃ loko ucchijjeyya. Ucchedavādinā kathitaniyāmena pana ucchedo nāma natthi. <span class="bld">Pālite</span>ti pālayati.</p>



<p class="bodytext"><span class="bld">‘‘Gavaṃ ce’’</span>ti catasso gāthā rañño dhammadesanāyameva vuttā, tathā ‘‘mahārukkhassā’’tiādikā. Tattha <span class="bld">mahārukkhassā</span>ti madhuraambarukkhassa. <span class="bld">Adhammenā</span>ti agatigamanena. <span class="bld">Rasañcassa na jānātī</span>ti adhammiko rājā raṭṭhassa rasaṃ ojaṃ na jānāti, āyasampattiṃ na labhati. <span class="bld">Vinassatī</span>ti suññaṃ hoti, manussā gāmanigame chaḍḍetvā paccantaṃ pabbatavisamaṃ bhajanti, sabbāni āyamukhāni pacchijjanti. <span class="bld">Sabbosadhīhī</span>ti sabbehi mūlatacapattapupphaphalādīhi ceva sappinavanītādīhi ca osadhehi virujjhati, tāni na sampajjanti. Adhammikarañño hi pathavī nirojā hoti, tassā nirojatāya osadhānaṃ ojā na hoti, tāni rogañca vūpasametuṃ na sakkonti. Iti so tehi viruddho nāma hoti.</p>



<p class="bodytext"><span class="bld">Negame</span>ti nigamavāsikuṭumbike. <span class="bld">Hiṃsa</span>nti hiṃsanto pīḷento. <span class="bld">Ye yuttā</span>ti ye kayavikkaye yuttā āyānaṃ mukhā thalajalapathavāṇijā, te ca hiṃsanto. <span class="bld">Ojadānabalīkāre</span>ti tato tato bhaṇḍāharaṇasuṅkadānavasena ojadānañceva chabhāgadasabhāgādibhedaṃ baliñca karonte. <span class="bld">Sa kosenā</span>ti so ete hiṃsanto adhammikarājā dhanadhaññehi parihāyanto kosena virujjhati nāma. <span class="bld">Pahāravarakhettaññū</span>ti ‘‘imasmiṃ ṭhāne vijjhituṃ vaṭṭatī’’ti evaṃ pahāravarānaṃ khettaṃ jānante dhanuggahe. <span class="bld">Saṅgāme katanissame</span>ti yuddhe sukatakamme mahāyodhe. <span class="bld">Ussite</span>ti uggate paññāte mahāmatte<a name="V5.0234"></a>. <span class="bld">Hi saya</span>nti evarūpe sayaṃ vā hiṃsanto parehi vā hiṃsāpento. <span class="bld">Balenā</span>ti balakāyena. Tathāvidhañhi rājānaṃ ‘‘ayaṃ bahukāre attano rajjadāyakepi hiṃsati, kimaṅgaṃ pana amhe’’ti avasesāpi yodhā vijahantiyeva. Iti so balena viruddho nāma hoti.</p>



<p class="bodytext"><span class="bld">Tatheva isayo hiṃsa</span>nti yathā ca negamādayo, tatheva esitaguṇe pabbajite akkosanapaharaṇādīhi <a name="P5.0245"></a> hiṃsanto adhammacārī rājā kāyassa bhedā apāyameva upeti, sagge nibbattituṃ na sakkotīti <a name="M5.0259"></a> saggena viruddho nāma hoti. <span class="bld">Bhariyaṃ hanti adūsika</span>nti attano bāhucchāyāya vaḍḍhitaṃ puttadhītāhi saṃvaḍḍhaṃ sīlavatiṃ bhariyaṃ mittapatirūpakānaṃ corānaṃ vacanaṃ gahetvā māreti. <span class="bld">Luddhaṃ pasavate ṭhāna</span>nti so attano nirayūpapattiṃ pasavati nipphādeti. <span class="bld">Puttehi cā</span>ti imasmiññeva attabhāve attano puttehi saddhiṃ virujjhatīti.</p>



<p class="bodytext">Evamassa so tesaṃ pañcannaṃ janānaṃ kathaṃ gahetvā deviyā māritabhāvañca puttānaṃ viruddhabhāvañca sandhimukhe coraṃ cūḷāyaṃ gaṇhanto viya kathesi. Mahāsatto hi tesaṃ amaccānaṃ niggaṇhanañca dhammadesanañca deviyā tehi māritabhāvassa āvikaraṇatthañca tattha anupubbena kathaṃ āharitvā okāsaṃ katvā etamatthaṃ kathesi. Rājā tassa vacanaṃ sutvā attano aparādhaṃ jāni. Atha naṃ mahāsatto ‘‘ito paṭṭhāya, mahārāja, evarūpānaṃ pāpānaṃ kathaṃ gahetvā mā puna evamakāsī’’ti vatvā ovadanto <span class="bld">‘‘dhammaṃ care’’</span>tiādimāha.</p>



<p class="bodytext">Tattha <span class="bld">dhammaṃ care</span>ti, mahārāja, rājā nāma janapadaṃ adhammikena balinā apīḷento janapade dhammaṃ careyya, sāmike asāmike akaronto negamesu dhammaṃ careyya, aṭṭhāne akilamento balesu dhammaṃ careyya. Vadhabandhaakkosaparibhāse pariharanto paccaye ca nesaṃ dadanto isayo na vihiṃseyya, dhītaro yuttaṭṭhāne patiṭṭhāpento putte ca sippāni sikkhāpetvā sammā pariharanto bhariyaṃ issariyavossaggaalaṅkāradānasammānanādīhi anuggaṇhanto puttadāre samaṃ careyya. <span class="bld">Sa tādiso</span>ti so tādiso rājā paveṇiṃ abhinditvā dhammena samena rajjaṃ kārento rājāṇāya rājatejena sapatte sampakampeti tāseti cāleti. <span class="bld">‘‘Indovā’’</span>ti idaṃ upamatthaṃ vuttaṃ. Yathā asure jetvā abhibhavitvā ṭhitakālato paṭṭhāya asurādhipoti saṅkhyaṃ gato indo attano sapattabhūte asure kampesi, tathā kampetīti.</p>



<p class="bodytext">Evaṃ mahāsatto rañño dhammaṃ desetvā cattāropi kumāre pakkosāpetvā ovaditvā rañño katakammaṃ pakāsetvā rājānaṃ khamāpetvā ‘‘mahārāja, ito paṭṭhāya atuletvā paribhedakānaṃ kathaṃ gahetvā <a name="V5.0235"></a> mā evarūpaṃ sāhasikakammaṃ akāsi, tumhepi kumārā mā rañño <a name="M5.0260"></a> dubbhitthā’’ti sabbesaṃ ovādaṃ adāsi. Atha naṃ rājā āha – ‘‘ahaṃ, bhante, tumhesu ca deviyā ca aparajjhanto ime nissāya etesaṃ kathaṃ gahetvā etaṃ pāpakammaṃ kariṃ, ime pañcapi māremī’’ti<a name="P5.0246"></a>. Na labbhā, mahārāja, evaṃ kātunti. Tena hi tesaṃ hatthapāde chedāpemīti. Idampi na labbhā kātunti. Rājā ‘‘sādhu, bhante’’ti sampaṭicchitvā te sabbasaṃharaṇe katvā pañcacūḷākaraṇagaddūlabandhanagomayāsiñcanehi avamānetvā raṭṭhā pabbājesi. Bodhisatto tattha katipāhaṃ vasitvā ‘‘appamatto hohī’’ti rājānaṃ ovaditvā himavantaṃyeva gantvā jhānābhiññā nibbattetvā yāvajīvaṃ brahmavihāre bhāvetvā brahmalokūpago ahosi.</p>



<p class="bodytext">Satthā imaṃ desanaṃ āharitvā ‘‘na, bhikkhave, idāneva, pubbepi tathāgato paññavāyeva parappavādappamaddanoyevā’’ti vatvā jātakaṃ samodhānesi ‘‘tadā pañca diṭṭhigatikā pūraṇakassapamakkhaligosālapakudhakaccānaajitakesakambalanigaṇṭhanāṭaputtā ahesuṃ, piṅgalasunakho ānando, mahābodhiparibbājako pana ahameva ahosi’’nti.</p>



<p class="centered">Mahābodhijātakavaṇṇanā tatiyā.</p>



<p class="bodytext">Jātakuddānaṃ –</p>



<p class="gatha1">Saniḷīnikamavhayano paṭhamo, dutiyo pana saummadantivaro;</p>



<p class="gathalast">Tatiyo pana bodhisirīvhayano, kathitā pana tīṇi jinena subhāti.</p>



<p class="centered">Paṇṇāsanipātavaṇṇanā niṭṭhitā.</p>

<a class="khanti" id="kn14b_19"></a>

<p class="chapter">19. Saṭṭhinipāto</p>



<p class="hangnum"> </p>



<p class="bodytext"> [529] 1. Soṇakajātakavaṇṇanā</p>



<p class="bodytext"><span class="bld">Kassa</span> <a name="V5.0236"></a><a name="P5.0247"></a><a name="M5.0261"></a> <span class="bld">sutvā sataṃ dammī</span>ti idaṃ satthā jetavane viharanto nekkhammapāramiṃ ārabbha kathesi. Tadā hi bhagavā dhammasabhāyaṃ nekkhammapāramiṃ vaṇṇayantānaṃ bhikkhūnaṃ majjhe nisīditvā ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā atītaṃ āhari.</p>



<p class="bodytext">Atīte rājagahe magadharājā nāma rajjaṃ kāresi. Bodhisatto tassa aggamahesiyā kucchismiṃ nibbatti, nāmaggahaṇadivase cassa ‘‘arindamakumāro’’ti nāmaṃ kariṃsu. Tassa jātadivaseyeva purohitassapi putto jāyi, ‘‘soṇakakumāro’’tissa nāmaṃ kariṃsu. Te ubhopi ekatova vaḍḍhitvā vayappattā uttamarūpadharā rūpena nibbisesā hutvā takkasilaṃ gantvā uggahitasippā tato nikkhamitvā ‘‘sabbasamayasippañca desacārittañca jānissāmā’’ti anupubbena cārikaṃ carantā bārāṇasiṃ patvā rājuyyāne vasitvā punadivase nagaraṃ pavisiṃsu. Taṃ divasañca ekacce manussā ‘‘brāhmaṇavācanakaṃ karissāmā’’ti pāyāsaṃ paṭiyādetvā āsanāni paññāpetvā āgacchante te kumāre disvā gharaṃ pavesetvā paññattāsane nisīdāpesuṃ. Tattha bodhisattassa paññattāsane suddhavatthaṃ atthataṃ ahosi, soṇakassa rattakambalaṃ. So taṃ nimittaṃ disvāva ‘‘ajja me piyasahāyo arindamakumāro <a name="P5.0248"></a> bārāṇasirājā bhavissati, mayhaṃ pana senāpatiṭṭhānaṃ dassatī’’ti aññāsi. Te ubhopi katabhattakiccā uyyānameva agamaṃsu.</p>



<p class="bodytext">Tadā bārāṇasirañño kālakatassa sattamo divaso hoti, aputtakaṃ rājakulaṃ. Amaccādayo pātova sasīsaṃ nhātā sannipatitvā ‘‘rajjārahassa santikaṃ gamissatī’’ti phussarathaṃ yojetvā vissajjesuṃ. So nagarā nikkhamitvā anupubbena rājuyyānaṃ gantvā uyyānadvāre nivattitvā ārohaṇasajjo hutvā aṭṭhāsi. Bodhisatto maṅgalasilāpaṭṭesasīsaṃ pārupitvā <a name="V5.0237"></a> nipajji, soṇakakumāro tassa santike nisīdi. So tūriyasaddaṃ sutvā ‘‘arindamassa phussaratho āgacchati, ajjesa rājā <a name="M5.0262"></a> hutvā mama senāpatiṭṭhānaṃ dassati, na kho pana mayhaṃ issariyenattho, etasmiṃ gate nikkhamitvā pabbajissāmī’’ti cintetvā ekamante paṭicchanne aṭṭhāsi. Purohito uyyānaṃ pavisitvā mahāsattaṃ nipannakaṃ disvā tūriyāni paggaṇhāpesi. Mahāsatto pabujjhitvā parivattitvā thokaṃ nipajjitvā uṭṭhāya silāpaṭṭe pallaṅkena nisīdi. Atha naṃ purohito añjaliṃ paggaṇhitvā āha – ‘‘rajjaṃ te, deva, pāpuṇātī’’ti. ‘‘Kiṃ aputtakaṃ rājakula’’nti? ‘‘Evaṃ, devā’’ti. ‘‘Tena hi sādhū’’ti. Atha naṃ te tattheva abhisiñcitvā rathaṃ āropetvā mahantena parivārena nagaraṃ pavesesuṃ. So nagaraṃ padakkhiṇaṃ katvā pāsādaṃ abhirūhi. So yasamahantatāya soṇakakumāraṃ na sari.</p>



<p class="bodytext">Sopi tasmiṃ nagaraṃ paviṭṭhe pacchā āgantvā silāpaṭṭe nisīdi. Athassa purato bandhanā pavuttaṃ sālarukkhato paṇḍupalāsaṃ pati. So taṃ disvāva ‘‘yathevetaṃ, tathā mamapi sarīraṃ jaraṃ patvā patissatī’’ti aniccādivasena vipassanaṃ paṭṭhapetvā paccekabodhiṃ pāpuṇi. Taṃkhaṇaññevassa gihiliṅgaṃ antaradhāyi, pabbajitaliṅgaṃ pāturahosi. So ‘‘natthi dāni punabbhavo’’ti udānaṃ udānento nandamūlakapabbhāraṃ agamāsi. Mahāsattopi cattālīsamattānaṃ saṃvaccharānaṃ accayena saritvā ‘‘kahaṃ nu kho me sahāyo soṇako’’ti soṇakaṃ punappunaṃ sarantopi ‘‘mayā suto <a name="P5.0249"></a> vā diṭṭho vā’’ti vattāraṃ alabhitvā alaṅkatamahātale rājapallaṅke nisinno gandhabbanāṭakanaccagītādīhi parivuto sampattimanubhavanto ‘‘yo me kassaci santike sutvā ‘asukaṭṭhāne nāma soṇako vasatī’ti ācikkhissati, tassa sataṃ dassāmi, yo me sāmaṃ disvā ārocessati, tassa sahassa’’nti ekaṃ udānaṃ abhisaṅkharitvā gītavasena udānento paṭhamaṃ gāthamāha –</p>



<p class="gatha1">‘‘Kassa sutvā sataṃ dammi, sahassaṃ diṭṭha soṇakaṃ;</p>



<p class="gathalast">Ko me soṇakamakkhāti, sahāyaṃ paṃsukīḷita’’nti.</p>



<p class="bodytext">Athassa mukhato luñcantī viya gahetvā ekā nāṭakītthī taṃ gāyi. Athaññā athaññāti ‘‘amhākaṃ rañño piyagīta’’nti sabbā orodhā gāyiṃsu. Anukkamena nagaravāsinopi jānapadāpi tameva gītaṃ gāyiṃsu. Rājāpi <a name="M5.0263"></a> punappunaṃ tameva gītaṃ gāyati. Paṇṇāsamattānaṃ saṃvaccharānaṃ accayena panassa bahū puttadhītaro ahesuṃ, jeṭṭhaputto dīghāvukumāro nāma ahosi. Tadā <a name="V5.0238"></a> soṇakapaccekabuddho ‘‘arindamarājā maṃ daṭṭhukāmo, ahaṃ tattha gantvā kāmesu ādīnavaṃ nekkhamme cānisaṃsaṃ kathetvā pabbajjanākāraṃ karomī’’ti cintetvā iddhiyā ākāsenāgantvā uyyāne nisīdi. Tadā eko sattavassiko pañcacūḷakakumārako mātarā pahito gantvā uyyānavane dārūni uddharanto punappunaṃ tameva gītaṃ gāyi. Atha naṃ so pakkositvā ‘‘kumāraka, tvaṃ aññaṃ agāyitvā ekameva gītaṃ gāyasi, kiṃ aññaṃ na jānāsī’’ti pucchi. ‘‘Jānāmi, bhante, amhākaṃ pana rañño idameva piyaṃ, tena naṃ punnappunaṃ gāyāmī’’ti. ‘‘Etassa pana te gītassa paṭigītaṃ gāyanto koci diṭṭhapubbo’’ti. ‘‘Na diṭṭhapubbo, bhante’’ti. ‘‘Ahaṃ taṃ sikkhāpessāmi, sakkhissasi rañño santikaṃ gantvā paṭigītaṃ gāyitu’’nti. ‘‘Āma, bhante’’ti. Athassa so paṭigītaṃ ācikkhanto <span class="bld">‘‘mayhaṃ sutvā’’</span>tiādimāha. Uggaṇhāpetvā ca pana <a name="P5.0250"></a> taṃ uyyojesi – ‘‘gaccha, kumāraka, imaṃ paṭigītaṃ raññā saddhiṃ gāyāhi, rājā te mahantaṃ issariyaṃ dassati, kiṃ te dārūhi, vegena yāhī’’ti.</p>



<p class="bodytext">So ‘‘sādhū’’ti taṃ paṭigītaṃ uggaṇhitvā vanditvā, ‘‘bhante, yāvāhaṃ rājānaṃ ānemi, tāva idheva hothā’’ti vatvā vegena mātu santikaṃ gantvā, ‘‘amma, khippaṃ maṃ nhāpetvā alaṅkarotha, ajja taṃ daliddabhāvato mocessāmī’’ti vatvā nhātamaṇḍito rājadvāraṃ gantvā ‘‘ayya dovārika, ‘eko dārako tumhehi saddhiṃ paṭigītaṃ gāyissāmīti āgantvā dvāre ṭhito’ti rañño arocehī’’ti āha. So vegena gantvā rañño ārocesi. Rājā ‘‘āgacchatū’’ti pakkosāpetvā, ‘‘tāta, tvaṃ mayā saddhiṃ paṭigītaṃ gāyissasī’’ti āha. ‘‘Āma, devā’’ti. ‘‘Tena hi gāyassū’’ti. ‘‘Deva, imasmiṃ ṭhāne na gāyāmi, nagare pana bheriṃ carāpetvā mahājanaṃ sannipātāpetha, mahājanamajjhe gāyissāmī’’ti. Rājā tathā kāretvā alaṅkatamaṇḍape pallaṅkamajjhe nisīditvā tassānurūpaṃ āsanaṃ dāpetvā ‘‘idāni tava gītaṃ gāyassū’’ti āha. ‘‘Deva, tumhe tāva gāyatha, athāhaṃ paṭigītaṃ gāyissāmī’’ti. Tato rājā paṭhamaṃ gāyanto gāthamāha –</p>



<p class="hangnum"><span class="newparamark" id="kn14b_19_para1"></span><a name="para1"></a><span class="paranum">1</span>.</p>



<p class="gatha1"> ‘‘Kassa <a name="M5.0264"></a> sutvā sataṃ dammi, sahassaṃ diṭṭha soṇakaṃ;</p>



<p class="gathalast">So me soṇakamakkhāti, sahāyaṃ paṃsukīḷita’’nti.</p>



<p class="bodytext">Tattha <span class="bld">sutvā</span>ti ‘‘asukaṭṭhāne nāma te piyasahāyo soṇako vasatī’’ti tassa vasanaṭṭhānaṃ sutvā ārocentassa kassa sataṃ dammi. <span class="bld">Diṭṭhā</span>ti ‘‘asukaṭṭhāne nāma mayā diṭṭho’’ti disvā ārocentassa kassa sahassaṃ dammīti.</p>



<p class="bodytext">Evaṃ <a name="V5.0239"></a> raññā paṭhamaṃ udānagāthāya gītāya pañcacūḷakadārakena paṭigītabhāvaṃ pakāsento satthā abhisambuddho hutvā dīyaḍḍhagāthā abhāsi –</p>



<p class="hangnum"><span class="newparamark" id="kn14b_19_para2"></span><a name="para2"></a><span class="paranum">2</span>.</p>



<p class="gatha1"> ‘‘Athabravī māṇavako, daharo pañcacūḷako;</p>



<p class="gatha2">Mayhaṃ sutvā sataṃ dehi, sahassaṃ diṭṭha soṇakaṃ;</p>



<p class="gathalast">Ahaṃ te soṇakakkhissaṃ, sahāyaṃ paṃsukīḷita’’nti.</p>



<p class="bodytext">Tena vuttagāthāya pana ayamattho – mahārāja, yaṃ tvaṃ ‘‘sutvā ārocentassa sataṃ dammī’’ti vadasi, tampi mameva dehi, yaṃ ‘‘disvā ārocentassa sahassaṃ <a name="P5.0251"></a> dammī’’ti vadasi, tampi mayhameva dehi, ahaṃ te piyasahāyaṃ idāneva paccakkhatova ‘‘ayaṃ soṇako’’ti ācikkhissanti.</p>



<p class="bodytext">Ito paraṃ suviññeyyā sambuddhagāthā pāḷinayeneva veditabbā –</p>



<p class="hangnum"><span class="newparamark" id="kn14b_19_para3"></span><a name="para3"></a><span class="paranum">3</span>.</p>



<p class="gatha1"> ‘‘Katamasmiṃ so janapade, raṭṭhesu nigamesu ca;</p>



<p class="gathalast">Kattha soṇakamaddakkhi, taṃ me akkhāhi pucchito.</p>



<p class="hangnum"><span class="newparamark" id="kn14b_19_para4"></span><a name="para4"></a><span class="paranum">4</span>.</p>



<p class="gatha1"> ‘‘Taveva deva vijite, tavevuyyānabhūmiyaṃ;</p>



<p class="gathalast">Ujuvaṃsā mahāsālā, nīlobhāsā manoramā.</p>



<p class="hangnum"><span class="newparamark" id="kn14b_19_para5"></span><a name="para5"></a><span class="paranum">5</span>.</p>



<p class="gatha1"> ‘‘Tiṭṭhanti meghasamānā, rammā aññoññanissitā;</p>



<p class="gatha2">Tesaṃ mūlamhi soṇako, jhāyatī anupādano;</p>



<p class="gathalast">Upādānesu lokesu, ḍayhamānesu nibbuto.</p>



<p class="hangnum"><span class="newparamark" id="kn14b_19_para6"></span><a name="para6"></a><span class="paranum">6</span>.</p>



<p class="gatha1"> ‘‘Tato <a name="M5.0265"></a> ca rājā pāyāsi, senāya caturaṅgiyā;</p>



<p class="gathalast">Kārāpetvā samaṃ maggaṃ, agamā yena soṇako.</p>



<p class="hangnum"><span class="newparamark" id="kn14b_19_para7"></span><a name="para7"></a><span class="paranum">7</span>.</p>



<p class="gatha1"> ‘‘Uyyānabhūmiṃ gantvāna, vicaranto brahāvane;</p>



<p class="gathalast">Āsīnaṃ soṇakaṃ dakkhi, ḍayhamānesu nibbuta’’nti.</p>



<p class="bodytext">Tattha <a name="V5.0240"></a> <span class="bld">ujuvaṃsā</span>ti ujukkhandhā. <span class="bld">Mahāsālā</span>ti mahārukkhā. <span class="bld">Meghasamānā</span>ti nīlameghasadisā. <span class="bld">Rammā</span>ti ramaṇīyā. <span class="bld">Aññoññanissitā</span>ti sākhāhi sākhaṃ, mūlena mūlaṃ saṃsibbitvā ṭhitā. <span class="bld">Tesa</span>nti tesaṃ evarūpānaṃ tava uyyānavane sālānaṃ heṭṭhā. <span class="bld">Jhāyatī</span>ti lakkhaṇūpanijjhānaārammaṇūpanijjhānasaṅkhātehi jhānehi jhāyati. <span class="bld">Anupādano</span>ti kāmupādānādivirahito. <span class="bld">Ḍayhamānesū</span>ti ekādasahi aggīhi ḍayhamānesu sattesu. <span class="bld">Nibbuto</span>ti te aggī nibbāpetvā sītalena hadayena jhāyamāno tava uyyāne maṅgalasālarukkhamūle silāpaṭṭe nisinno esa te sahāyo kañcanapaṭimā viya sobhamāno paṭimānetīti. <span class="bld">Tato cā</span>ti, bhikkhave, tato so arindamo rājā tassa vacanaṃ sutvāva ‘‘soṇakapaccekabuddhaṃ passissāmī’’ti caturaṅginiyā senāya pāyāsi nikkhami. <span class="bld">Vicaranto</span>ti ujukameva agantvā tasmiṃ mahante vanasaṇḍe vicaranto tassa santikaṃ gantvā taṃ āsīnaṃ addakkhi.</p>



<p class="bodytext">So taṃ avanditvā ekamantaṃ nisīditvā attano kilesābhiratattā taṃ ‘‘kapaṇo’’ti maññamāno imaṃ gāthamāha –</p>



<p class="hangnum"><span class="newparamark" id="kn14b_19_para8"></span><a name="para8"></a><span class="paranum">8</span>.</p>



<p class="gatha1"> ‘‘Kapaṇo vatayaṃ bhikkhu, muṇḍo saṅghāṭipāruto;</p>



<p class="gathalast">Amātiko apitiko, rukkhamūlasmi jhāyatī’’ti.</p>



<p class="bodytext">Tattha <span class="bld">jhāyatī</span>ti nimmātiko nippitiko kāruññappatto jhāyati.</p>



<p class="hangnum"><span class="newparamark" id="kn14b_19_para9"></span><a name="para9"></a><span class="paranum">9</span>.</p>



<p class="gatha1"> ‘‘Imaṃ vākyaṃ nisāmetvā, soṇako etadabravi;</p>



<p class="gathalast">Na rāja kapaṇo hoti, dhammaṃ kāyena phassayaṃ.</p>



<p class="hangnum"><span class="newparamark" id="kn14b_19_para10"></span><a name="para10"></a><span class="paranum">10</span>.</p>



<p class="gatha1"> ‘‘Yo <a name="P5.0252"></a> ca dhammaṃ niraṃkatvā, adhammamanuvattati;</p>



<p class="gathalast">Sa rāja kapaṇo hoti, pāpo pāpaparāyaṇo’’ti.</p>



<p class="bodytext">Tattha <a name="M5.0266"></a> <span class="bld">ima</span>nti tassa kilesābhiratassa pabbajjaṃ arocentassa imaṃ pabbajjāgarahavacanaṃ sutvā. <span class="bld">Etadabravī</span>ti pabbajjāya guṇaṃ pakāsento etaṃ abravi. <span class="bld">Phassaya</span>nti phassayanto yena ariyamaggadhammo nāmakāyena phassito, so kapaṇo nāma na hotīti dassento evamāha. <span class="bld">Niraṃkatvā</span>ti attabhāvato nīharitvā. <span class="bld">Pāpo pāpaparāyaṇo</span>ti sayaṃ pāpānaṃ karaṇena pāpo, aññesampi karontānaṃ patiṭṭhābhāvena pāpaparāyaṇoti.</p>



<p class="bodytext">Evaṃ <a name="V5.0241"></a> so bodhisattaṃ garahi. So attano garahitabhāvaṃ ajānanto viya hutvā nāmagottaṃ kathetvā tena saddhiṃ paṭisanthāraṃ karonto gāthamāha –</p>



<p class="hangnum"><span class="newparamark" id="kn14b_19_para11"></span><a name="para11"></a><span class="paranum">11</span>.</p>



<p class="gatha1"> ‘‘Arindamoti me nāmaṃ, kāsirājāti maṃ vidū;</p>



<p class="gathalast">Kacci bhoto sukhasseyyā, idha pattassa soṇakā’’ti.</p>



<p class="bodytext">Tattha <span class="bld">kaccī</span>ti amhākaṃ tāva na kiñci aphāsukaṃ, bhoto pana kacci idha pattassa imasmiṃ uyyāne vasato sukhavihāroti pucchati.</p>



<p class="bodytext">Atha naṃ paccekabuddho, ‘‘mahārāja, na kevalaṃ idha, aññatrāpi vasantassa me asukhaṃ nāma natthī’’ti vatvā tassa samaṇabhadragāthāyo nāma ārabhi –</p>



<p class="hangnum"><span class="newparamark" id="kn14b_19_para12"></span><a name="para12"></a><span class="paranum">12</span>.</p>



<p class="gatha1"> ‘‘Sadāpi bhadramadhanassa, anāgārassa bhikkhuno;</p>



<p class="gatha2">Na tesaṃ koṭṭhe openti, na kumbhiṃ na kaḷopiyaṃ;</p>



<p class="gathalast">Paraniṭṭhitamesānā, tena yāpenti subbatā.</p>



<p class="hangnum"><span class="newparamark" id="kn14b_19_para13"></span><a name="para13"></a><span class="paranum">13</span>.</p>



<p class="gatha1"> ‘‘Dutiyampi bhadramadhanassa, anāgārassa bhikkhuno;</p>



<p class="gathalast">Anavajjapiṇḍo bhottabbo, na ca kocūparodhati.</p>



<p class="hangnum"><span class="newparamark" id="kn14b_19_para14"></span><a name="para14"></a><span class="paranum">14</span>.</p>



<p class="gatha1"> ‘‘Tatiyampi bhadramadhanassa, anāgārassa bhikkhuno;</p>



<p class="gathalast">Nibbuto piṇḍo bhottabbo, na ca kocūparodhati.</p>



<p class="hangnum"><span class="newparamark" id="kn14b_19_para15"></span><a name="para15"></a><span class="paranum">15</span>.</p>



<p class="gatha1"> ‘‘Catutthampi bhadramadhanassa, anāgārassa bhikkhuno;</p>



<p class="gathalast">Muttassa raṭṭhe carato, saṅgo yassa na vijjati.</p>



<p class="hangnum"><span class="newparamark" id="kn14b_19_para16"></span><a name="para16"></a><span class="paranum">16</span>.</p>



<p class="gatha1"> ‘‘Pañcamampi <a name="M5.0267"></a> bhadramadhanassa, anāgārassa bhikkhuno;</p>



<p class="gathalast">Nagaramhi ḍayhamānamhi, nāssa kiñci aḍayhatha.</p>



<p class="hangnum"><span class="newparamark" id="kn14b_19_para17"></span><a name="para17"></a><span class="paranum">17</span>.</p>



<p class="gatha1"> ‘‘Chaṭṭhampi <a name="P5.0253"></a> bhadramadhanassa, anāgārassa bhikkhuno;</p>



<p class="gathalast">Raṭṭhe vilumpamānamhi, nāssa kiñci ahīratha.</p>



<p class="hangnum"><span class="newparamark" id="kn14b_19_para18"></span><a name="para18"></a><span class="paranum">18</span>.</p>



<p class="gatha1"> ‘‘Sattamampi <a name="V5.0242"></a> bhadramadhanassa, anāgārassa bhikkhuno;</p>



<p class="gatha2">Corehi rakkhitaṃ maggaṃ, ye caññe paripanthikā;</p>



<p class="gathalast">Pattacīvaramādāya, sotthiṃ gacchati subbato.</p>



<p class="hangnum"><span class="newparamark" id="kn14b_19_para19"></span><a name="para19"></a><span class="paranum">19</span>.</p>



<p class="gatha1"> ‘‘Aṭṭhamampi bhadramadhanassa, anāgārassa bhikkhuno;</p>



<p class="gathalast">Yaṃ yaṃ disaṃ pakkamati, anapekkhova gacchatī’’ti.</p>



<p class="bodytext">Tattha <span class="bld">anāgārassā</span>ti, mahārāja, gharāvāsaṃ pahāya anāgāriyabhāvaṃ pattassa adhanassa akiñcanassa bhikkhuno sabbakālaṃ bhadrameva. <span class="bld">Na tesa</span>nti, mahārāja, tesaṃ adhanānaṃ bhikkhūnaṃ na koṭṭhāgāre dhanadhaññāni openti, na kumbhiyaṃ, na pacchiyaṃ, te pana subbatā <span class="bld">paraniṭṭhitaṃ</span> paresaṃ ghare pakkaṃ āhāraṃ saṅghāṭiṃ pārupitvā kapālamādāya gharapaṭipāṭiyā <span class="bld">esānā</span> pariyesantā tena tato laddhena piṇḍena taṃ āhāraṃ navannaṃ pāṭikulyānaṃ vasena paccavekkhitvā paribhuñjitvā jīvitavuttiṃ yāpenti.</p>



<p class="bodytext"><span class="bld">Anavajjapiṇḍo bhottabbo</span>ti vejjakammādikāya anesanāya vā kuhanā lapanā nemittikatā nippesikatā lābhena lābhaṃ nijigīsanatāti evarūpena micchājīvena vā uppāditā cattāro paccayā, dhammena uppāditāpi apaccavekkhitvā paribhuttā sāvajjapiṇḍo nāma. Anesanaṃ pana pahāya micchājīvaṃ vajjetvā dhammena samena uppāditā ‘‘paṭisaṅkhā yoniso cīvaraṃ paṭisevāmī’’ti vuttanayeneva paccavekkhitvā paribhuttā anavajjapiṇḍo nāma. Yena evarūpo anavajjapiṇḍo bhottabbo paribhuñjitabbo, yañca evarūpaṃ anavajjaṃ piṇḍaṃ bhuñjamānānaṃ paccaye nissāya <span class="bld">koci</span> appamattakopi kileso <span class="bld">na uparodhati</span> na pīḷeti, tassa dutiyampi bhadraṃ adhanassa anāgārassa bhikkhuno.</p>



<p class="bodytext"><span class="bld">Nibbuto</span>ti puthujjanabhikkhuno dhammena uppannapiṇḍopi paccavekkhitvā paribhuñjiyamāno nibbutapiṇḍo nāma, ekantato pana khīṇāsavassa piṇḍova nibbutapiṇḍo nāma. Kiṃkāraṇā? So hi theyyaparibhogo, iṇaparibhogo<a name="M5.0268"></a>, dāyajjaparibhogo, sāmiparibhogoti imesu catūsu paribhogesu sāmiparibhogavasena taṃ bhuñjati, taṇhādāsabyaṃ atīto sāmī hutvā paribhuñjati, na taṃ tappaccayā koci appamattakopi kileso uparodhati.</p>



<p class="bodytext"><span class="bld">Muttassa raṭṭhe carato</span>ti upaṭṭhākakulādīsu alaggamānasassa chinnavalāhakassa viya rāhumukhā <a name="V5.0243"></a> pamuttassa vimalacandamaṇḍalassa viya ca yassa gāmanigamādīsu carantassa rāgasaṅgādīsu ekopi saṅgo natthi. Ekacco hi kulehi saṃsaṭṭho viharati sahasokī sahanandī, ekacco mātāpitūsupi alaggamānaso vicarati korunagaragāmavāsī daharo viya, evarūpassa puthujjanassapi bhadrameva<a name="P5.0254"></a>.</p>



<p class="bodytext"><span class="bld">Nāssa kiñcī</span>ti yo hi bahuparikkhāro hoti, so ‘‘mā me corā parikkhāre hariṃsū’’ti atirekāni ca cīvarādīni antonagare upaṭṭhākakule nikkhipati, atha nagaramhi ḍayhamāne ‘‘asukakule nāma aggi uṭṭhito’’ti sutvā socati kilamati, evarūpassa bhadraṃ nāma natthi. Yo pana, mahārāja, sakuṇavattaṃ pūreti, kāyapaṭibaddhaparikkhārova hoti, tassa tādisassa na kiñci aḍayhatha, tenassa pañcamampi bhadrameva.</p>



<p class="bodytext"><span class="bld">Vilumpamānamhī</span>ti viluppamānamhi, ayameva vā pāṭho. <span class="bld">Ahīrathā</span>ti yathā pabbatagahanādīhi nikkhamitvā raṭṭhaṃ vilumpamānesu coresu bahuparikkhārassa antogāme ṭhapitaṃ vilumpati harati, tathā yassa adhanassa kāyapaṭibaddhaparikkhārassa na kiñci ahīratha tassa chaṭṭhampi bhadrameva.</p>



<p class="bodytext"><span class="bld">Ye caññe paripanthikā</span>ti ye ca aññepi tesu tesu ṭhānesu suṅkagahaṇatthāya ṭhapitā paripanthikā, tehi ca rakkhitaṃ. <span class="bld">Pattacīvara</span>nti corānaṃ anupakāraṃ suṅkikānaṃ asuṅkārahaṃ mattikāpattañceva katadaḷhīkammaparibhaṇḍaṃ paṃsukūlacīvarañca appagghāni kāyabandhanaparissāvanasūcivāsipattatthavikāni cāti sabbepi aṭṭha parikkhāre kāyapaṭibaddhe katvā maggappaṭipanno kenaci aviheṭhiyamāno sotthiṃ gacchati. <span class="bld">Subbato</span>ti lobhanīyāni hi cīvarādīni disvā corā haranti, suṅkikāpi ‘‘kiṃ nu kho etassa hatthe’’ti <a name="M5.0269"></a> pattatthavikādīni sodhenti, subbato pana sallahukavutti tesaṃ passantānaññeva sotthiṃ gacchati, tenassa sattamampi bhadrameva.</p>



<p class="bodytext"><span class="bld">Anapekkhova gacchatī</span>ti kāyapaṭibaddhato atirekassa vihāre paṭisāmitassa kassaci parikkhārassa abhāvā vasanaṭṭhānaṃ nivattitvāpi na oloketi. Yaṃ yaṃ disaṃ gantukāmo hoti, taṃ taṃ gacchantto anapekkhova gacchati anurādhapurā nikkhamitvā thūpārāme pabbajitānaṃ dvinnaṃ kulaputtānaṃ vuḍḍhataro viya.</p>



<p class="bodytext">Iti soṇakapaccekabuddho aṭṭha samaṇabhadrakāni kathesi. Tato uttariṃ pana satampi sahassampi <a name="V5.0244"></a> aparimāṇāni samaṇabhadrakāni esa kathetuṃ samatthoyeva. Rājā pana kāmābhiratattā tassa kathaṃ pacchinditvā ‘‘mayhaṃ samaṇabhadrakehi attho natthī’’ti attano kāmādhimuttataṃ pakāsento āha –</p>



<p class="hangnum"><span class="newparamark" id="kn14b_19_para20"></span><a name="para20"></a><span class="paranum">20</span>.</p>



<p class="gatha1"> ‘‘Bahūni samaṇabhadrāni, ye tvaṃ bhikkhu pasaṃsasi;</p>



<p class="gathalast">Ahañca giddho kāmesu, kathaṃ kāhāmi soṇaka.</p>



<p class="hangnum"><span class="newparamark" id="kn14b_19_para21"></span><a name="para21"></a><span class="paranum">21</span>.</p>



<p class="gatha1"> ‘‘Piyā me mānusā kāmā, atho dibyāpi me piyā;</p>



<p class="gathalast">Atha kena nu vaṇṇena, ubho loke labhāmase’’ti.</p>



<p class="bodytext">Tattha <a name="P5.0255"></a> <span class="bld">vaṇṇenā</span>ti kāraṇena.</p>



<p class="bodytext">Atha naṃ paccekabuddho āha –</p>



<p class="hangnum"><span class="newparamark" id="kn14b_19_para22"></span><a name="para22"></a><span class="paranum">22</span>.</p>



<p class="gatha1"> ‘‘Kāme giddhā kāmaratā, kāmesu adhimuccitā;</p>



<p class="gathalast">Narā pāpāni katvāna, upapajjanti duggatiṃ.</p>



<p class="hangnum"><span class="newparamark" id="kn14b_19_para23"></span><a name="para23"></a><span class="paranum">23</span>.</p>



<p class="gatha1"> ‘‘Ye ca kāme pahantvāna, nikkhantā akutobhayā;</p>



<p class="gathalast">Ekodibhāvādhigatā, na te gacchanti duggatiṃ.</p>



<p class="hangnum"><span class="newparamark" id="kn14b_19_para24"></span><a name="para24"></a><span class="paranum">24</span>.</p>



<p class="gatha1"> ‘‘Upamaṃ te karissāmi, taṃ suṇohi arindama;</p>



<p class="gathalast">Upamāya midhekacce, atthaṃ jānanti paṇḍitā.</p>



<p class="hangnum"><span class="newparamark" id="kn14b_19_para25"></span><a name="para25"></a><span class="paranum">25</span>.</p>



<p class="gatha1"> ‘‘Gaṅgāya kuṇapaṃ disvā, vuyhamānaṃ mahaṇṇave;</p>



<p class="gathalast">Vāyaso samacintesi, appapañño acetaso.</p>



<p class="hangnum"><span class="newparamark" id="kn14b_19_para26"></span><a name="para26"></a><span class="paranum">26</span>.</p>



<p class="gatha1"> ‘‘Yānañca <a name="M5.0270"></a> vatidaṃ laddhaṃ, bhakkho cāyaṃ anappako;</p>



<p class="gathalast">Tattha rattiṃ tattha divā, tattheva nirato mano.</p>



<p class="hangnum"><span class="newparamark" id="kn14b_19_para27"></span><a name="para27"></a><span class="paranum">27</span>.</p>



<p class="gatha1"> ‘‘Khādaṃ <a name="V5.0245"></a> nāgassa maṃsāni, pivaṃ bhāgīrathodakaṃ;</p>



<p class="gathalast">Sampassaṃ vanacetyāni, na palettha vihaṅgamo.</p>



<p class="hangnum"><span class="newparamark" id="kn14b_19_para28"></span><a name="para28"></a><span class="paranum">28</span>.</p>



<p class="gatha1"> ‘‘Tañca otaraṇī gaṅgā, pamattaṃ kuṇape rataṃ;</p>



<p class="gathalast">Samuddaṃ ajjhagāhāsi, agatī yattha pakkhinaṃ.</p>



<p class="hangnum"><span class="newparamark" id="kn14b_19_para29"></span><a name="para29"></a><span class="paranum">29</span>.</p>



<p class="gatha1"> ‘‘So ca bhakkhaparikkhīṇo, udapatvā vihaṅgamo;</p>



<p class="gathalast">Na pacchato na purato, nuttaraṃ nopi dakkhiṇaṃ.</p>



<p class="hangnum"><span class="newparamark" id="kn14b_19_para30"></span><a name="para30"></a><span class="paranum">30</span>.</p>



<p class="gatha1"> ‘‘Dīpaṃ so najjhagāgañchi, agatī yattha pakkhinaṃ;</p>



<p class="gathalast">So ca tattheva pāpattha, yathā dubbalako tathā.</p>



<p class="hangnum"><span class="newparamark" id="kn14b_19_para31"></span><a name="para31"></a><span class="paranum">31</span>.</p>



<p class="gatha1"> ‘‘Tañca sāmuddikā macchā, kumbhīlā makarā susū;</p>



<p class="gathalast">Pasayhakārā khādiṃsu, phandamānaṃ vipakkhakaṃ.</p>



<p class="hangnum"><span class="newparamark" id="kn14b_19_para32"></span><a name="para32"></a><span class="paranum">32</span>.</p>



<p class="gatha1"> ‘‘Evameva tuvaṃ rāja, ye caññe kāmabhogino;</p>



<p class="gathalast">Giddhā ce na vamissanti, kākapaññāva te vidū.</p>



<p class="hangnum"><span class="newparamark" id="kn14b_19_para33"></span><a name="para33"></a><span class="paranum">33</span>.</p>



<p class="gatha1"> ‘‘Esā te upamā rāja, atthasandassanī katā;</p>



<p class="gathalast">Tvañca paññāyase tena, yadi kāhasi vā na vā’’ti.</p>



<p class="bodytext">Tattha <a name="P5.0256"></a> <span class="bld">pāpānī</span>ti, mahārāja, tvaṃ kāmagiddho, narā ca kāme nissāya kāyaduccaritādīni pāpāni katvā yattha supinantepi dibbā ca mānusikā ca kāmā na labbhanti, taṃ duggatiṃ upapajjantīti attho. <span class="bld">Pahantvānā</span>ti kheḷapiṇḍaṃ viya pahāya. <span class="bld">Akutobhayā</span>ti rāgādīsu kutoci anāgatabhayā. <span class="bld">Ekodibhāvādhigatā</span>ti ekodibhāvaṃ ekavihārikataṃ adhigatā. <span class="bld">Na te</span>ti te evarūpā pabbajitā duggatiṃ na gacchanti.</p>



<p class="bodytext"><span class="bld">Upamaṃ te</span>ti, mahārāja, dibbamānusake kāme patthentassa hatthikuṇape paṭibaddhakākasadisassa tava ekaṃ upamaṃ karissāmi, taṃ suṇohīti attho. <span class="bld">Kuṇapa</span>nti hatthikaḷevaraṃ. <span class="bld">Mahaṇṇave</span>ti gambhīraputhule udake<a name="M5.0271"></a>. Eko kira mahāvāraṇo gaṅgātīre caranto gaṅgāyaṃ <a name="V5.0246"></a> patitvā uttarituṃ asakkento tattheva mato gaṅgāya vuyhi, taṃ sandhāyetaṃ vuttaṃ. <span class="bld">Vāyaso</span>ti ākāsena gacchanto eko kāko. <span class="bld">Yānañca vatida</span>nti so evaṃ cintetvā tattha nilīyitvā ‘‘idaṃ mayā hatthiyānaṃ laddhaṃ, ettha nilīno sukhaṃ carissāmi, ayameva ca me anappako bhakkho bhavissati, idāni mayā aññattha gantuṃ na vaṭṭatī’’ti sanniṭṭhānamakāsi. <span class="bld">Tattha ratti</span>nti tattha rattiñca divā ca tattheva mano abhirato ahosi. <span class="bld">Na paletthā</span>ti na uppatitvā pakkāmi.</p>



<p class="bodytext"><span class="bld">Otaraṇī</span>ti samuddābhimukhī otaramānā. ‘‘Ohāriṇī’’tipi pāṭho, sā samuddābhimukhī avahāriṇīti attho. <span class="bld">Agatī yatthā</span>ti samuddamajjhaṃ sandhāyāha. <span class="bld">Bhakkhaparikkhīṇo</span>ti parikkhīṇabhakkho. <span class="bld">Udapatvā</span>ti khīṇe camme ca maṃse ca aṭṭhisaṅghāto ūmivegena bhinno udake nimujji. Atha so kāko udake patiṭṭhātuṃ asakkonto uppati, evaṃ uppatitvāti attho. <span class="bld">Agatī yattha pakkhina</span>nti yasmiṃ samuddamajjhe pakkhīnaṃ agati, tattha so evaṃ uppatito pacchimaṃ disaṃ gantvā tattha patiṭṭhaṃ alabhitvā puratthimaṃ, tato uttaraṃ, tato dakkhiṇanti catassopi disā gantvā attano patiṭṭhānaṃ na ajjhagā nāgañchīti attho. Atha vā vāyaso evaṃ uppatitvā pacchimādīsu ekekaṃ disaṃ āgañchi, dīpaṃ pana najjhāgamāti evamettha attho daṭṭhabbo. <span class="bld">Pāpatthā</span>ti papatito. <span class="bld">Yathā dubbalako</span>ti yathā dubbalako pateyya, tatheva patito. <span class="bld">Susū</span>ti susunāmakā caṇḍamacchā. <span class="bld">Pasayhakārā</span>ti anicchamānakaṃyeva balakkārena. <span class="bld">Vipakkhaka</span>nti viddhastapakkhakaṃ.</p>



<p class="bodytext"><span class="bld">Giddhā ce na vamissantī</span>ti yadi giddhā hutvā kāme na vamissanti, na chaḍḍessanti. <span class="bld">Kākapaññāva te</span>ti kākassa samānapaññā iti te buddhādayo paṇḍitā <span class="bld">vidū</span> vidanti, jānantīti attho. <span class="bld">Atthasandassanī</span>ti atthappakāsikā. <span class="bld">Tvañca paññāyase</span>ti tvañca paññāyissasi. Idaṃ vuttaṃ hoti – mahārāja, mayā hitakāmena tava ovādo dinno, taṃ pana tvaṃ yadi kāhasi, devaloke nibbattissasi, yadi na kāhasi, kāmapaṅke nimuggo jīvitapariyosāne niraye nibbattissasīti evaṃ tvameva tena <a name="M5.0272"></a> kāraṇena vā akāraṇena <a name="P5.0257"></a> vā sagge vā niraye vā paññāyissasi. Ahaṃ pana sabbabhavehi mutto appaṭisandhikoti.</p>



<p class="bodytext">Imaṃ pana ovādaṃ dentena paccekabuddhena nadī dassitā, tāya vuyhamānaṃ hatthikuṇapaṃ dassitaṃ, kuṇapakhādako kāko dassito, tassa kuṇapaṃ khāditvā pānīyapivanakālo dassito, ramaṇīyavanasaṇḍadassanakālo dassito, kuṇapassa nadiyā vuyhamānassa samuddapaveso dassito, samuddamajjhe <a name="V5.0247"></a> kākassa hatthikuṇape patiṭṭhaṃ alabhitvā vināsaṃ pattakālo dassito. Tattha nadī viya anamataggo saṃsāro daṭṭhabbo, nadiyā vuyhamānaṃ hatthikuṇapaṃ viya saṃsāre pañca kāmaguṇā, kāko viya bālaputhujjano, kākassa kuṇapaṃ khāditvā pānīyapivanakālo viya puthujjanassa kāmaguṇe paribhuñjitvā somanassikakālo, kākassa kuṇape laggasseva ramaṇīyavanasaṇḍadassanaṃ viya puthujjanassa kāmaguṇesu laggasseva savanavasena aṭṭhatiṃsārammaṇadassanaṃ, kuṇape samuddaṃ paviṭṭhe kākassa patiṭṭhaṃ labhituṃ asakkontassa vināsaṃ pattakālo viya bālaputhujjanassa kāmaguṇagiddhassa pāpaparāyaṇassa kusaladhamme patiṭṭhaṃ labhituṃ asakkontassa mahāniraye mahāvināsapatti daṭṭhabbāti.</p>



<p class="bodytext">Evamassa so imāya upamāya ovādaṃ datvā idāni tameva ovādaṃ thiraṃ katvā patiṭṭhapetuṃ gāthamāha –</p>



<p class="hangnum"><span class="newparamark" id="kn14b_19_para34"></span><a name="para34"></a><span class="paranum">34</span>.</p>



<p class="gatha1"> ‘‘Ekavācampi dvivācaṃ, bhaṇeyya anukampako;</p>



<p class="gathalast">Tatuttariṃ na bhāseyya, dāsovayyassa santike’’ti.</p>



<p class="bodytext">Tattha <span class="bld">na bhāseyyā</span>ti vacanaṃ aggaṇhantassa hi tato uttariṃ bhāsamāno sāmikassa santike dāso viya hoti. Dāso hi sāmike kathaṃ gaṇhantepi aggaṇhantepi kathetiyeva. Tena vuttaṃ <span class="bld">‘‘tatuttariṃ na bhāseyyā’’</span>ti.</p>



<p class="hangnum"><span class="newparamark" id="kn14b_19_para35"></span><a name="para35"></a><span class="paranum">35</span>.</p>



<p class="gatha1"> ‘‘Idaṃ vatvāna pakkāmi, soṇako amitabuddhimā;</p>



<p class="gathalast">Vehāse antalikkhasmiṃ, anusāsitvāna khattiya’’nti. –</p>



<p class="unindented">Ayaṃ abhisambuddhagāthā.</p>



<p class="bodytext">Tattha <a name="M5.0273"></a> <span class="bld">idaṃ vatvānā</span>ti, bhikkhave, so paccekabuddho amitāya lokuttarabuddhiyā amitabuddhimā idaṃ vatvā iddhiyā uppatitvā ‘‘sace pabbajissasi, taveva, no ce pabbajissasi, taveva, dinno te mayā ovādo, appamatto hohī’’ti evaṃ anusāsitvāna khattiyaṃ pakkāmi.</p>



<p class="bodytext">Bodhisattopi taṃ ākāsena gacchantaṃ yāva dassanapathā olokento ṭhatvā tasmiṃ cakkhupathe <a name="V5.0248"></a> atikkante saṃvegaṃ paṭilabhitvā cintesi – ‘‘ayaṃ brāhmaṇo hīnajacco samāno asambhinne khattiyavaṃse jātassa mama matthake attano pādarajaṃ <a name="P5.0258"></a> okiranto ākāsaṃ uppatitvā gato, mayāpi ajjeva nikkhamitvā pabbajituṃ vaṭṭatī’’ti. So rajjaṃ niyyādetvā pabbajitukāmo gāthādvayamāha –</p>



<p class="hangnum"><span class="newparamark" id="kn14b_19_para36"></span><a name="para36"></a><span class="paranum">36</span>.</p>



<p class="gatha1"> ‘‘Ko nume rājakattāro, suddā veyyattamāgatā;</p>



<p class="gathalast">Rajjaṃ niyyādayissāmi, nāhaṃ rajjena matthiko.</p>



<p class="hangnum"><span class="newparamark" id="kn14b_19_para37"></span><a name="para37"></a><span class="paranum">37</span>.</p>



<p class="gatha1"> ‘‘Ajjeva pabbajissāmi, ko jaññā maraṇaṃ suve;</p>



<p class="gathalast">Māhaṃ kākova dummedho, kāmānaṃ vasamanvaga’’nti.</p>



<p class="bodytext">Tattha <span class="bld">ko nume</span>ti kuhiṃ nu ime. <span class="bld">Rājakattāro</span>ti ye rājārahaṃ abhisiñcitvā rājānaṃ karonti. <span class="bld">Suddā veyyattamāgatā</span>ti suddā ca ye ca aññe byattabhāvaṃ āgatā mukhamaṅgalikā. <span class="bld">Rajjena matthiko</span>ti rajjena atthiko. <span class="bld">Ko jaññā maraṇaṃ suve</span>ti maraṇaṃ ajja vā suve vāti idaṃ ko jānituṃ samattho.</p>



<p class="bodytext">Evaṃ rajjaṃ niyyādentassa sutvā amaccā āhaṃsu –</p>



<p class="hangnum"><span class="newparamark" id="kn14b_19_para38"></span><a name="para38"></a><span class="paranum">38</span>.</p>



<p class="gatha1"> ‘‘Atthi te daharo putto, dīghāvu raṭṭhavaḍḍhano;</p>



<p class="gathalast">Taṃ rajje abhisiñcassu, so no rājā bhavissatī’’ti.</p>



<p class="bodytext">Tato paraṃ raññā vuttagāthamādiṃ katvā udānasambandhagāthā pāḷinayeneva veditabbā –</p>



<p class="hangnum"><span class="newparamark" id="kn14b_19_para39"></span><a name="para39"></a><span class="paranum">39</span>.</p>



<p class="gatha1"> ‘‘Khippaṃ kumāramānetha, dīghāvuṃ raṭṭhavaḍḍhanaṃ;</p>



<p class="gathalast">Taṃ rajje abhisiñcissaṃ, so vo rājā bhavissati.</p>



<p class="hangnum"><span class="newparamark" id="kn14b_19_para40"></span><a name="para40"></a><span class="paranum">40</span>.</p>



<p class="gatha1"> ‘‘Tato <a name="M5.0274"></a> kumāramānesuṃ, dīghāvuṃ raṭṭhavaḍḍhanaṃ;</p>



<p class="gathalast">Taṃ disvā ālapī rājā, ekaputtaṃ manoramaṃ.</p>



<p class="hangnum"><span class="newparamark" id="kn14b_19_para41"></span><a name="para41"></a><span class="paranum">41</span>.</p>



<p class="gatha1"> ‘‘Saṭṭhi <a name="V5.0249"></a> gāmasahassāni, paripuṇṇāni sabbaso;</p>



<p class="gathalast">Te putta paṭipajjasu, rajjaṃ niyyādayāmi te.</p>



<p class="hangnum"><span class="newparamark" id="kn14b_19_para42"></span><a name="para42"></a><span class="paranum">42</span>.</p>



<p class="gatha1"> ‘‘Ajjeva pabbajissāmi, ko jaññā maraṇaṃ suve;</p>



<p class="gathalast">Māhaṃ kāko va dummedho, kāmānaṃ vasamanvagaṃ.</p>



<p class="hangnum"><span class="newparamark" id="kn14b_19_para43"></span><a name="para43"></a><span class="paranum">43</span>.</p>



<p class="gatha1"> ‘‘Saṭṭhi nāgasahassāni, sabbālaṅkārabhūsitā;</p>



<p class="gathalast">Suvaṇṇakacchā mātaṅgā, hemakappanavāsasā.</p>



<p class="hangnum"><span class="newparamark" id="kn14b_19_para44"></span><a name="para44"></a><span class="paranum">44</span>.</p>



<p class="gatha1"> ‘‘Ārūḷhā gāmaṇīyebhi, tomaraṅkusapāṇibhi;</p>



<p class="gathalast">Te putta paṭipajjassu, rajjaṃ niyyādayāmi te.</p>



<p class="hangnum"><span class="newparamark" id="kn14b_19_para45"></span><a name="para45"></a><span class="paranum">45</span>.</p>



<p class="gatha1"> ‘‘Ajjeva <a name="P5.0259"></a> pabbajissāmi, ko jaññā maraṇaṃ suve;</p>



<p class="gathalast">Māhaṃ kākova dummedho, kāmānaṃ vasamanvagaṃ.</p>



<p class="hangnum"><span class="newparamark" id="kn14b_19_para46"></span><a name="para46"></a><span class="paranum">46</span>.</p>



<p class="gatha1"> ‘‘Saṭṭhi assasahassāni, sabbālaṅkārabhūsitā;</p>



<p class="gathalast">Ājānīyāva jātiyā, sindhavā sīghavāhino.</p>



<p class="hangnum"><span class="newparamark" id="kn14b_19_para47"></span><a name="para47"></a><span class="paranum">47</span>.</p>



<p class="gatha1"> ‘‘Ārūḷhā gāmaṇīyebhi, illiyācāpadhāribhi;</p>



<p class="gathalast">Te putta paṭipajjassu, rajjaṃ niyyādayāmi te.</p>



<p class="hangnum"><span class="newparamark" id="kn14b_19_para48"></span><a name="para48"></a><span class="paranum">48</span>.</p>



<p class="gatha1"> ‘‘Ajjeva pabbajissāmi, ko jaññā maraṇaṃ suve;</p>



<p class="gathalast">Māhaṃ kākova dummedho, kāmānaṃ vasamanvagaṃ.</p>



<p class="hangnum"><span class="newparamark" id="kn14b_19_para49"></span><a name="para49"></a><span class="paranum">49</span>.</p>



<p class="gatha1"> ‘‘Saṭṭhi rathasahassāni, sannaddhā ussitaddhajā;</p>



<p class="gathalast">Dīpā athopi veyyagghā, sabbālaṅkārabhūsitā.</p>



<p class="hangnum"><span class="newparamark" id="kn14b_19_para50"></span><a name="para50"></a><span class="paranum">50</span>.</p>



<p class="gatha1"> ‘‘Ārūḷhā gāmaṇīyebhi, cāpahatthehi vammibhi;</p>



<p class="gathalast">Te putta paṭipajjassu, rajjaṃ niyyādayāmi te.</p>



<p class="hangnum"><span class="newparamark" id="kn14b_19_para51"></span><a name="para51"></a><span class="paranum">51</span>.</p>



<p class="gatha1"> ‘‘Ajjeva <a name="V5.0250"></a> pabbajissāmi, ko jaññā maraṇaṃ suve;</p>



<p class="gathalast">Māhaṃ kākova dummedho, kāmānaṃ vasamanvagaṃ.</p>



<p class="hangnum"><span class="newparamark" id="kn14b_19_para52"></span><a name="para52"></a><span class="paranum">52</span>.</p>



<p class="gatha1"> ‘‘Saṭṭhi dhenusahassāni, rohaññā puṅgavūsabhā;</p>



<p class="gathalast">Tā putta paṭipajjassu, rajjaṃ niyyādayāmi te.</p>



<p class="hangnum"><span class="newparamark" id="kn14b_19_para53"></span><a name="para53"></a><span class="paranum">53</span>.</p>



<p class="gatha1"> ‘‘Ajjeva <a name="M5.0275"></a> pabbajissāmi, ko jaññā maraṇaṃ suve;</p>



<p class="gathalast">Māhaṃ kākova dummedho, kāmānaṃ vasamanvagaṃ.</p>



<p class="hangnum"><span class="newparamark" id="kn14b_19_para54"></span><a name="para54"></a><span class="paranum">54</span>.</p>



<p class="gatha1"> ‘‘Soḷasitthisahassāni, sabbālaṅkārabhūsitā;</p>



<p class="gatha2">Vicitravatthābharaṇā, āmuttamaṇikuṇḍalā;</p>



<p class="gathalast">Tā putta paṭipajjassu, rajjaṃ niyyādayāmi te.</p>



<p class="hangnum"><span class="newparamark" id="kn14b_19_para55"></span><a name="para55"></a><span class="paranum">55</span>.</p>



<p class="gatha1"> ‘‘Ajjeva pabbajissāmi, ko jaññā maraṇaṃ suve;</p>



<p class="gathalast">Māhaṃ kākova dummedho, kāmānaṃ vasamanvagaṃ.</p>



<p class="hangnum"><span class="newparamark" id="kn14b_19_para56"></span><a name="para56"></a><span class="paranum">56</span>.</p>



<p class="gatha1"> ‘‘Daharasseva me tāta, mātā matāti me sutaṃ;</p>



<p class="gathalast">Tayā vinā ahaṃ tāta, jīvitumpi na ussahe.</p>



<p class="hangnum"><span class="newparamark" id="kn14b_19_para57"></span><a name="para57"></a><span class="paranum">57</span>.</p>



<p class="gatha1"> ‘‘Yathā āraññakaṃ nāgaṃ, poto anveti pacchato;</p>



<p class="gathalast">Jessantaṃ giriduggesu, samesu visamesu ca.</p>



<p class="hangnum"><span class="newparamark" id="kn14b_19_para58"></span><a name="para58"></a><span class="paranum">58</span>.</p>



<p class="gatha1"> ‘‘Evaṃ taṃ anugacchāmi, pattamādāya pacchato;</p>



<p class="gathalast">Subharo te bhavissāmi, na te hessāmi dubbharo.</p>



<p class="hangnum"><span class="newparamark" id="kn14b_19_para59"></span><a name="para59"></a><span class="paranum">59</span>.</p>



<p class="gatha1"> ‘‘Yathā sāmuddikaṃ nāvaṃ, vāṇijānaṃ dhanesinaṃ;</p>



<p class="gathalast">Vohāro tattha gaṇheyya, vāṇijā byasanī siyā.</p>



<p class="hangnum"><span class="newparamark" id="kn14b_19_para60"></span><a name="para60"></a><span class="paranum">60</span>.</p>



<p class="gatha1"> ‘‘Evamevāyaṃ puttakali, antarāyakaro mama;</p>



<p class="gathalast">Imaṃ kumāraṃ pāpetha, pāsādaṃ rativaḍḍhanaṃ.</p>



<p class="hangnum"><span class="newparamark" id="kn14b_19_para61"></span><a name="para61"></a><span class="paranum">61</span>.</p>



<p class="gatha1"> ‘‘Tattha <a name="V5.0251"></a><a name="P5.0260"></a> kambusahatthāyo, yathā sakkaṃva accharā;</p>



<p class="gathalast">Tā naṃ tattha ramessanti, tāhi ceso ramissati.</p>



<p class="hangnum"><span class="newparamark" id="kn14b_19_para62"></span><a name="para62"></a><span class="paranum">62</span>.</p>



<p class="gatha1"> ‘‘Tato kumāraṃ pāpesuṃ, pāsādaṃ rativaḍḍhanaṃ;</p>



<p class="gathalast">Taṃ disvā avacuṃ kaññā, dīghāvuṃ raṭṭhavaḍḍhanaṃ.</p>



<p class="hangnum"><span class="newparamark" id="kn14b_19_para63"></span><a name="para63"></a><span class="paranum">63</span>.</p>



<p class="gatha1"> ‘‘Devatānusi gandhabbo, adu sakko purindado;</p>



<p class="gathalast">Ko vā tvaṃ kassa vā putto, kathaṃ jānemu taṃ mayaṃ.</p>



<p class="hangnum"><span class="newparamark" id="kn14b_19_para64"></span><a name="para64"></a><span class="paranum">64</span>.</p>



<p class="gatha1"> ‘‘Namhi <a name="M5.0276"></a> devo na gandhabbo, nāpi sakko purindado;</p>



<p class="gatha2">Kāsirañño ahaṃ putto, dīghāvu raṭṭhavaḍḍhano;</p>



<p class="gathalast">Mamaṃ bharatha bhaddaṃ vo, ahaṃ bhattā bhavāmi vo.</p>



<p class="hangnum"><span class="newparamark" id="kn14b_19_para65"></span><a name="para65"></a><span class="paranum">65</span>.</p>



<p class="gatha1"> ‘‘Taṃ tattha avacuṃ kaññā, dīghāvuṃ raṭṭhavaḍḍhanaṃ;</p>



<p class="gathalast">Kuhiṃ rājā anuppatto, ito rājā kuhiṃ gato.</p>



<p class="hangnum"><span class="newparamark" id="kn14b_19_para66"></span><a name="para66"></a><span class="paranum">66</span>.</p>



<p class="gatha1"> ‘‘Paṅkaṃ rājā atikkanto, thale rājā patiṭṭhito;</p>



<p class="gathalast">Akaṇḍakaṃ agahanaṃ, paṭipanno mahāpathaṃ.</p>



<p class="hangnum"><span class="newparamark" id="kn14b_19_para67"></span><a name="para67"></a><span class="paranum">67</span>.</p>



<p class="gatha1"> ‘‘Ahañca paṭipannosmi, maggaṃ duggatigāminaṃ;</p>



<p class="gathalast">Sakaṇṭakaṃ sagahanaṃ, yena gacchanti duggatiṃ.</p>



<p class="hangnum"><span class="newparamark" id="kn14b_19_para68"></span><a name="para68"></a><span class="paranum">68</span>.</p>



<p class="gatha1"> ‘‘Tassa te svāgataṃ rāja, sīhasseva giribbajaṃ;</p>



<p class="gathalast">Anusāsa mahārāja, tvaṃ no sabbāsamissaro’’ti.</p>



<p class="bodytext">Tattha <span class="bld">khippa</span>nti tena hi naṃ sīghaṃ ānetha. <span class="bld">Ālapī</span>ti ‘‘saṭṭhi gāmasahassānī’’tiādīni vadanto ālapi. <span class="bld">Sabbālaṅkārabhūsitā</span>ti te nāgā sabbehi sīsūpagādīhi alaṅkārehi bhūsitā. <span class="bld">Hemakappanavāsasā</span>ti suvaṇṇakhacitena kappanena paṭicchannasarīrā. <span class="bld">Gāmaṇīyebhī</span>ti hatthācariyehi. <span class="bld">Ājānīyāvā</span>ti kāraṇākāraṇavijānanakā va. <span class="bld">Jātiyā</span>ti sindhavajātiyā sindhuraṭṭhe sindhunadītīre jātā. <span class="bld">Gāmaṇīyebhī</span>ti assācariyehi. <span class="bld">Illiyā cāpadhāribhī</span>ti illiyāvudhañca cāpāvudhañca <a name="V5.0252"></a> dhārentehi. <span class="bld">Dīpā athopi veyyagghā</span>ti dīpicammabyagghacammaparivārā. <span class="bld">Gāmaṇīyebhī</span>ti rathikehi. <span class="bld">Vammibhī</span>ti sannaddhavammehi. <span class="bld">Rohaññā</span>ti rattavaṇṇā. <span class="bld">Puṅgavūsabhā</span>ti usabhasaṅkhātena jeṭṭhakapuṅgavena samannāgatā.</p>



<p class="bodytext"><span class="bld">Daharasseva me, tātā</span>ti atha naṃ kumāro, tāta, mama daharasseva sato mātā matā iti mayā sutaṃ, sohaṃ tayā vinā jīvituṃ na sakkhissāmīti āha. <span class="bld">Poto</span>ti taruṇapotako. <span class="bld">Jessanta</span>nti vicarantaṃ. <span class="bld">Sāmuddika</span>nti samudde vicarantaṃ. <span class="bld">Dhanesina</span>nti dhanaṃ pariyesantānaṃ. <span class="bld">Vohāro</span>ti vicitravohāro heṭṭhākaḍḍhanako vāḷamaccho vā <a name="P5.0261"></a> udakarakkhaso vā āvaṭṭo vā. <span class="bld">Tatthā</span>ti tasmiṃ samudde. <span class="bld">Vāṇijā byasanī siyā</span>ti atha te vāṇijā byasanappattā bhaveyyuṃ. ‘‘Siyyunti’’pi pāṭho<a name="M5.0277"></a>. <span class="bld">Puttakalī</span>ti puttalāmako puttakāḷakaṇṇī. Kumāro puna kiñci vattuṃ na visahi. Atha rājā amacce āṇāpento <span class="bld">‘‘ima’’</span>ntiādimāha. <span class="bld">Tattha kambusahatthāyo</span>ti kambusaṃ vuccati suvaṇṇaṃ, suvaṇṇābharaṇabhūsitahatthāyoti attho. <span class="bld">Yathā</span>ti yathā icchanti, tathā karonti.</p>



<p class="bodytext">Evaṃ vatvā mahāsatto tattheva taṃ abhisiñcāpetvā nagaraṃ pāhesi. Sayaṃ pana ekakova uyyānā nikkhamitvā himavantaṃ pavisitvā ramaṇīye bhūmibhāge paṇṇasālaṃ māpetvā isipabbajjaṃ pabbajitvā vanamūlaphalāhāro yāpesi. Mahājanopi kumāraṃ bārāṇasiṃ pavesesi. So nagaraṃ padakkhiṇaṃ katvā pāsādaṃ abhiruhi. Tamatthaṃ pakāsento satthā <span class="bld">‘‘tato’’</span>tiādimāha. <span class="bld">Taṃ disvā avacuṃ kaññā</span>ti taṃ mahantena parivārena sirisobhaggena āgataṃ disvā ‘‘asuko nāmeso’’ti ajānantiyova tā nāṭakitthiyo gantvā avocuṃ. <span class="bld">Mamaṃ bharathā</span>ti mamaṃ icchatha. <span class="bld">Paṅka</span>nti rāgādikilesapaṅkaṃ. <span class="bld">Thale</span>ti pabbajjāya. <span class="bld">Akaṇṭaka</span>nti rāgakaṇṭakādivirahitaṃ. Teheva gahanehi <span class="bld">agahanaṃ. Mahāpatha</span>nti saggamokkhagāminaṃ mahāmaggaṃ paṭipanno. <span class="bld">Yenā</span>ti yena micchāmaggena duggatiṃ gacchanti, taṃ ahaṃ paṭipannoti vadati. Tato tā cintesuṃ – ‘‘rājā tāva amhe pahāya pabbajito, ayampi kāmesu virattacittarūpo, sace naṃ nābhiramessāma, nikkhamitvā pabbajeyya, abhiramanākāramassa karissāmā’’ti. Atha naṃ abhinandantiyo osānagāthamāhaṃsu. Tattha <span class="bld">giribbaja</span>nti sīhapotakānaṃ vasanaṭṭhānaṃ kañcanaguhaṃ kesarasīhassa āgataṃ viya tassa tava āgataṃ suāgataṃ. <span class="bld">Tvaṃ no</span>ti tvaṃ sabbāsampi amhākaṃ issaro, sāmīti.</p>



<p class="bodytext">Evañca pana vatvā sabbā tūriyāni paggaṇhiṃsu, nānappakārāni naccagītāni pavattiṃsu<a name="V5.0253"></a>. Yaso mahā ahosi, so yasamadamatto pitaraṃ na sari, dhammena rajjaṃ kāretvā yathākammaṃ gato. Bodhisattopi jhānābhiññā nibbattetvā āyupariyosāne brahmalokūpago ahosi.</p>



<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepi tathāgato mahābhinikkhamanaṃ nikkhantoyevā’’ti vatvā jātakaṃ samodhānesi – ‘‘tadā paccekabuddho parinibbāyi, putto rāhulakumāro ahosi<a name="M5.0278"></a>, sesaparisā buddhaparisā, arindamarājā pana ahameva ahosi’’nti.</p>



<p class="centered">Soṇakajātakavaṇṇanā paṭhamā.</p>



<p class="hangnum"> </p>



<p class="bodytext"> [530] 2. Saṃkiccajātakavaṇṇanā</p>



<p class="bodytext"><span class="bld">Disvā nisinnaṃ rājāna</span>nti idaṃ satthā jīvakambavane viharanto ajātasattussa pitughātakammaṃ ārabbha kathesi. So hi devadattaṃ nissāya tassa <a name="P5.0262"></a> vacanena pitaraṃ ghātāpetvā devadattassa saṅghabhedāvasāne bhinnaparisassa roge uppanne ‘‘tathāgataṃ khamāpessāmī’’ti mañcasivikāya sāvatthiṃ gacchantassa jetavanadvāre pathaviṃ paviṭṭhabhāvaṃ sutvā ‘‘devadatto sammāsambuddhassa paṭipakkho hutvā pathaviṃ pavisitvā avīciparāyaṇo jāto, mayāpi taṃ nissāya pitā dhammiko dhammarājā ghātito, ahampi nu kho pathaviṃ pavisissāmī’’ti bhīto rajjasiriyā cittassādaṃ na labhi, ‘‘thokaṃ niddāyissāmī’’ti niddaṃ upagatamattova navayojanabahalāyaṃ ayamahāpathaviyaṃ pātetvā ayasūlehi koṭṭiyamāno viya sunakhehi luñjitvā khajjamāno viya bheravaravena viravanto uṭṭhāti.</p>



<p class="bodytext">Athekadivasaṃ komudiyā cātumāsiniyā amaccagaṇaparivuto attano yasaṃ oloketvā ‘‘mama pitu yaso ito mahantataro, tathārūpaṃ nāma ahaṃ dhammarājānaṃ devadattaṃ nissāya ghātesi’’nti cintesi. Tassevaṃ cintentasseva kāye ḍāho uppajji, sakalasarīraṃ sedatintaṃ ahosi. Tato ‘‘ko nu kho me imaṃ bhayaṃ vinodetuṃ sakkhissatī’’ti cintetvā ‘‘ṭhapetvā dasabalaṃ añño natthī’’ti ñatvā ‘‘ahaṃ tathāgatassa mahāparādho, ko nu kho maṃ netvā dassessatī’’ti cintento ‘‘na añño koci aññatra jīvakā’’ti sallakkhetvā tassa gahetvā gamanūpāyaṃ karonto ‘‘ramaṇīyā vata, bho, dosinā rattī’’ti udānaṃ udānetvā ‘‘kaṃ nu <a name="V5.0254"></a> khvajja samaṇaṃ vā brāhmaṇaṃ vā payirupāseyyāmī’’ti vatvā pūraṇasāvakādīhi pūraṇādīnaṃ guṇe kathite tesaṃ vacanaṃ anādiyitvā jīvakaṃ paṭipucchitvā tena tathāgatassa guṇaṃ kathetvā ‘‘taṃ devo bhagavantaṃ payirupāsatū’’ti vutto hatthiyānāni <a name="M5.0279"></a> kappāpetvā jīvakambavanaṃ gantvā tathāgataṃ upasaṅkamitvā vanditvā tathāgatena katapaṭisanthāro sandiṭṭhikaṃ sāmaññaphalaṃ pucchitvā tathāgatassa madhuraṃ <span class="bld">sāmaññaphaladhammadesanaṃ</span> (dī. ni. 1.150 ādayo) sutvā suttapariyosāne upāsakattaṃ paṭiveditvā tathāgataṃ khamāpetvā pakkāmi. So tato paṭṭhāya dānaṃ dento sīlaṃ rakkhanto tathāgatena saddhiṃ saṃsaggaṃ katvā madhuradhammakathaṃ suṇanto kalyāṇamittasaṃsaggena pahīnabhayo vigatalomahaṃso hutvā cittassādaṃ paṭilabhitvā sukhena cattāro iriyāpathe kappesi.</p>



<p class="bodytext">Athekadivasaṃ dhammasabhāyaṃ kathaṃ samuṭṭhāpesuṃ – ‘‘āvuso, ajātasattu pitughātakammaṃ katvā bhayappatto ahosi, rajjasiriṃ nissāya cittassādaṃ alabhanto sabbairiyāpathesu dukkhaṃ anubhoti, so dāni tathāgataṃ āgamma kalyāṇamittasaṃsaggena vigatabhayo issariyasukhaṃ anubhotī’’ti. Satthā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya <a name="P5.0263"></a> nāmā’’ti vutte ‘‘na, bhikkhave, idāneva, pubbepesa pitughātakammaṃ katvā maṃ nissāya sukhaṃ sayī’’ti vatvā atītaṃ āhari.</p>



<p class="bodytext">Atīte bārāṇasiyaṃ brahmadatto rajjaṃ kārento brahmadattakumāraṃ nāma puttaṃ paṭilabhi. Tadā bodhisatto purohitassa gehe paṭisandhiṃ gaṇhi, jātassevassa ‘‘saṃkiccakumāro’’ti nāmaṃ kariṃsu. Te ubhopi rājanivesane ekatova vaḍḍhiṃsu. Aññamaññaṃ sahāyakā hutvā vayappattā takkasilaṃ gantvā sabbasippāni uggaṇhitvā paccāgamiṃsu. Atha rājā puttassa uparajjaṃ adāsi. Bodhisattopi uparājasseva santike ahosi. Athekadivasaṃ uparājā pitu uyyānakīḷaṃ gacchantassa mahantaṃ yasaṃ disvā tasmiṃ lobhaṃ uppādetvā ‘‘mayhaṃ pitā mama bhātikasadiso, sace etassa maraṇaṃ olokessāmi, mahallakakāle rajjaṃ labhissāmi, tadā laddhenapi rajjena ko attho, pitaraṃ māretvā rajjaṃ gaṇhissāmī’’ti cintetvā bodhisattassa tamatthaṃ ārocesi. Bodhisatto, ‘‘samma, pitughātakammaṃ nāma bhāriyaṃ, nirayamaggo, na sakkā etaṃ kātuṃ, mā karī’’ti paṭibāhi. So punappunampi kathetvā yāvatatiyaṃ tena paṭibāhito pādamūlikehi saddhiṃ mantesi. Tepi sampaṭicchitvā rañño <a name="M5.0280"></a> māraṇūpāyaṃ vīmaṃsiṃsu. Bodhisatto taṃ pavattiṃ ñatvā ‘‘nāhaṃ etehi saddhiṃ ekato bhavissāmī’’ti mātāpitaro anāpucchitvāva aggadvārena nikkhamitvā himavantaṃ pavisitvā isipabbajjaṃ pabbajitvā jhānābhiññā nibbattetvā vanamūlaphalāhāro vihāsi.</p>



<p class="bodytext">Rājakumāropi <a name="V5.0255"></a> tasmiṃ gate pitaraṃ mārāpetvā mahantaṃ yasaṃ anubhavi. ‘‘Saṃkiccakumāro kira isipabbajjaṃ pabbajito’’ti sutvā bahū kulaputtā nikkhamitvā tassa santike pabbajiṃsu. So mahatā isigaṇena parivuto tattha vasi. Sabbepi samāpattilābhinoyeva. Rājāpi pitaraṃ māretvā appamattakaṃyeva kālaṃ rajjasukhaṃ anubhavitvā tato paṭṭhāya bhīto cittassādaṃ alabhanto niraye kammakaraṇappatto viya ahosi. So bodhisattaṃ anussaritvā ‘‘sahāyo me ‘pitughātakammaṃ bhāriyaṃ, mā karī’ti paṭisedhetvā maṃ attano kathaṃ gāhāpetuṃ asakkonto attānaṃ niddosaṃ katvā palāyi. Sace so idha abhavissa<a name="P5.0264"></a>, na me pitughātakammaṃ kātuṃ adassa, idampi me bhayaṃ hareyya, kahaṃ nu kho so etarahi viharati. Sace tassa vasanaṭṭhānaṃ jāneyyaṃ, pakkosāpeyyaṃ, ko nu kho me tassa vasanaṭṭhānaṃ āroceyyā’’ti cintesi. So tato paṭṭhāya antepure ca rājasabhāyañca bodhisattasseva vaṇṇaṃ bhāsati.</p>



<p class="bodytext">Evaṃ addhāne gate bodhisatto ‘‘rājā maṃ sarati, mayā tattha gantvā tassa dhammaṃ desetvā taṃ nibbhayaṃ katvā āgantuṃ vaṭṭatī’’ti paṇṇāsa vassāni himavante vasitvā pañcasatatāpasaparivuto ākāsenāgantvā dāyapasse nāma uyyāne otaritvā isigaṇaparivuto silāpaṭṭe nisīdi. Uyyānapālo taṃ disvā ‘‘bhante, gaṇasatthā konāmo’’ti pucchitvā ‘‘saṃkiccapaṇḍito nāmā’’ti ca sutvā sayampi sañjānitvā ‘‘bhante, yāvāhaṃ rājānaṃ ānemi, tāva idheva hotha, amhākaṃ rājā tumhe daṭṭhukāmo’’ti vatvā vegena rājakulaṃ gantvā tassa āgatabhāvaṃ rañño ārocesi. Rājā tassa santikaṃ gantvā kattabbayuttakaṃ upahāraṃ katvā pañhaṃ pucchi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_19_para69"></span><a name="para69"></a><span class="paranum">69</span>.</p>



<p class="gatha1"> ‘‘Disvā nisinnaṃ rājānaṃ, brahmadattaṃ rathesabhaṃ;</p>



<p class="gathalast">Athassa paṭivedesi, yassāsi anukampako.</p>



<p class="hangnum"><span class="newparamark" id="kn14b_19_para70"></span><a name="para70"></a><span class="paranum">70</span>.</p>



<p class="gatha1"> ‘‘Saṃkiccāyaṃ <a name="M5.0281"></a> anuppatto, isīnaṃ sādhusammato;</p>



<p class="gathalast">Taramānarūpo niyyāhi, khippaṃ passa mahesinaṃ.</p>



<p class="hangnum"><span class="newparamark" id="kn14b_19_para71"></span><a name="para71"></a><span class="paranum">71</span>.</p>



<p class="gatha1"> ‘‘Tato ca rājā taramāno, yuttamāruyha sandanaṃ;</p>



<p class="gathalast">Mittāmaccaparibyūḷho, agamāsi rathesabho.</p>



<p class="hangnum"><span class="newparamark" id="kn14b_19_para72"></span><a name="para72"></a><span class="paranum">72</span>.</p>



<p class="gatha1"> ‘‘Nikkhippa <a name="V5.0256"></a> pañca kakudhāni, kāsīnaṃ raṭṭhavaḍḍhano;</p>



<p class="gathalast">Vālabījanimuṇhīsaṃ, khaggaṃ chattañcupāhanaṃ.</p>



<p class="hangnum"><span class="newparamark" id="kn14b_19_para73"></span><a name="para73"></a><span class="paranum">73</span>.</p>



<p class="gatha1"> ‘‘Oruyha rājā yānamhā, ṭhapayitvā paṭicchadaṃ;</p>



<p class="gathalast">Āsīnaṃ dāyapassasmiṃ, saṃkiccamupasaṅkami.</p>



<p class="hangnum"><span class="newparamark" id="kn14b_19_para74"></span><a name="para74"></a><span class="paranum">74</span>.</p>



<p class="gatha1"> ‘‘Upasaṅkamitvā so rājā, sammodi isinā saha;</p>



<p class="gathalast">Taṃ kathaṃ vītisāretvā, ekamantaṃ upāvisi.</p>



<p class="hangnum"><span class="newparamark" id="kn14b_19_para75"></span><a name="para75"></a><span class="paranum">75</span>.</p>



<p class="gatha1"> ‘‘Ekamantaṃ nisinnova, atha kālaṃ amaññatha;</p>



<p class="gathalast">Tato pāpāni kammāni, pucchituṃ paṭipajjatha.</p>



<p class="hangnum"><span class="newparamark" id="kn14b_19_para76"></span><a name="para76"></a><span class="paranum">76</span>.</p>



<p class="gatha1"> ‘‘Isiṃ pucchāma saṃkiccaṃ, isīnaṃ sādhusammataṃ;</p>



<p class="gathalast">Āsīnaṃ dāyapassasmiṃ, isisaṅghapurakkhataṃ.</p>



<p class="hangnum"><span class="newparamark" id="kn14b_19_para77"></span><a name="para77"></a><span class="paranum">77</span>.</p>



<p class="gatha1"> ‘‘Kaṃ <a name="P5.0265"></a> gatiṃ pecca gacchanti, narā dhammāticārino;</p>



<p class="gathalast">Aticiṇṇo mayā dhammo, taṃ me akkhāhi pucchito’’ti.</p>



<p class="bodytext">Tattha <span class="bld">disvā</span>ti, bhikkhave, so uyyānapālo rājānaṃ rājasabhāyaṃ nisinnaṃ disvā athassa paṭivedesi, ‘‘yassāsī’’ti vadanto ārocesīti attho. <span class="bld">Yassāsī</span>ti, mahārāja, yassa tvaṃ anukampako muducitto ahosi, yassa abhiṇhaṃ vaṇṇaṃ payirudāhāsi, so ayaṃ saṃkicco isīnaṃ antare sādhu laddhakoti sammato anuppatto tava uyyāne silāpaṭṭe isigaṇaparivuto kañcanapaṭimā viya nisinno. <span class="bld">Taramānarūpo</span>ti, mahārāja, pabbajitā nāma kule vā gaṇe vā alaggā tumhākaṃ gacchantānaññeva pakkameyyuṃ, tasmā taramānarūpo khippaṃ niyyāhi, mahantānaṃ sīlādiguṇānaṃ esitattā passa <span class="bld">mahesinaṃ</span>.</p>



<p class="bodytext"><span class="bld">Tato</span>ti, bhikkhave, so rājā tassa vacanaṃ sutvā tato tassa vacanato anantarameva. <span class="bld">Nikkhippā</span>ti nikkhipitvā tassa kira uyyānadvāraṃ <a name="M5.0282"></a> patvāva etadahosi – ‘‘pabbajitā nāma garuṭṭhāniyā, saṃkiccatāpasassa santikaṃ uddhatavesena gantuṃ ayutta’’nti. So maṇicittasuvaṇṇadaṇḍaṃ vālabījaniṃ, kañcanamayaṃ uṇhīsapaṭṭaṃ, suparikkhittaṃ maṅgalakhaggaṃ, setacchattaṃ<a name="V5.0257"></a>, sovaṇṇapādukāti imāni pañca rājakakudhabhaṇḍāni apanesi. Tena vuttaṃ ‘‘nikkhippā’’ti. <span class="bld">Paṭicchada</span>nti tameva rājakakudhabhaṇḍaṃ ṭhapayitvā bhaṇḍāgārikassa hatthe datvā. <span class="bld">Dāyapassasmi</span>nti evaṃnāmake uyyāne. <span class="bld">Atha kālaṃ amaññathā</span>ti atha so idāni me pañhaṃ pucchituṃ kāloti jāni. Pāḷiyaṃ pana ‘‘yathākāla’’nti āgataṃ, tassa kālānurūpena pañhapucchanaṃ amaññathāti attho. <span class="bld">Paṭipajjathā</span>ti paṭipajji. <span class="bld">Peccā</span>ti paṭigantvā, paralokassa vā nāmetaṃ, tasmā paraloketi attho. <span class="bld">Mayā</span>ti, bhante, mayā sucaritadhammo aticiṇṇo pitughātakammaṃ kataṃ, taṃ me akkhāhi, kaṃ gatiṃ pitughātakā gacchanti, katarasmiṃ niraye paccantīti pucchati.</p>



<p class="bodytext">Taṃ sutvā bodhisatto ‘‘tena hi, mahārāja, suṇohī’’ti vatvā ovādaṃ tāva adāsi. Satthā tamatthaṃ pakāsento āha –</p>



<p class="hangnum"><span class="newparamark" id="kn14b_19_para78"></span><a name="para78"></a><span class="paranum">78</span>.</p>



<p class="gatha1"> ‘‘Isī avaca saṃkicco, kāsīnaṃ raṭṭhavaḍḍhanaṃ;</p>



<p class="gathalast">Āsīnaṃ dāyapassasmiṃ, mahārāja suṇohi me.</p>



<p class="hangnum"><span class="newparamark" id="kn14b_19_para79"></span><a name="para79"></a><span class="paranum">79</span>.</p>



<p class="gatha1"> ‘‘Uppathena vajantassa, yo maggamanusāsati;</p>



<p class="gathalast">Tassa ce vacanaṃ kayirā, nāssa maggeyya kaṇṭako.</p>



<p class="hangnum"><span class="newparamark" id="kn14b_19_para80"></span><a name="para80"></a><span class="paranum">80</span>.</p>



<p class="gatha1"> ‘‘Adhammaṃ paṭipannassa, yo dhammamanusāsati;</p>



<p class="gathalast">Tassa ce vacanaṃ kayirā, na so gaccheyya duggati’’nti.</p>



<p class="bodytext">Tattha <span class="bld">uppathenā</span>ti corehi pariyuṭṭhitamaggena. <span class="bld">Maggamanusāsatī</span>ti khemamaggaṃ akkhāti. <span class="bld">Nāssa maggeyya kaṇṭako</span>ti tassa ovādakarassa purisassa <a name="P5.0266"></a> mukhaṃ corakaṇṭako na passeyya. <span class="bld">Yo dhamma</span>nti yo sucaritadhammaṃ. <span class="bld">Na so</span>ti so puriso nirayādibhedaṃ duggatiṃ na gaccheyya. Uppathasadiso hi, mahārāja, adhammo, khemamaggasadiso sucaritadhammo, tvaṃ pana pubbe ‘‘pitaraṃ ghātetvā rājā homī’’ti mayhaṃ kathetvā mayā paṭibāhito mama vacanaṃ akatvā pitaraṃ ghātetvā idāni <a name="M5.0283"></a> socasi, paṇḍitānaṃ ovādaṃ akaronto nāma coramaggapaṭipanno viya mahābyasanaṃ pāpuṇātīti.</p>



<p class="bodytext">Evamassa ovādaṃ datvā upari dhammaṃ desento āha –</p>



<p class="hangnum"><span class="newparamark" id="kn14b_19_para81"></span><a name="para81"></a><span class="paranum">81</span>.</p>



<p class="gatha1"> ‘‘Dhammo <a name="V5.0258"></a> patho mahārāja, adhammo pana uppatho;</p>



<p class="gathalast">Adhammo nirayaṃ neti, dhammo pāpeti suggatiṃ.</p>



<p class="hangnum"><span class="newparamark" id="kn14b_19_para82"></span><a name="para82"></a><span class="paranum">82</span>.</p>



<p class="gatha1"> ‘‘Adhammacārino rāja, narā visamajīvino;</p>



<p class="gathalast">Yaṃ gatiṃ pecca gacchanti, niraye te suṇohi me.</p>



<p class="hangnum"><span class="newparamark" id="kn14b_19_para83"></span><a name="para83"></a><span class="paranum">83</span>.</p>



<p class="gatha1"> ‘‘Sañjīvo kāḷasutto ca, saṅghāto dve ca roruvā;</p>



<p class="gathalast">Athāparo mahāvīci, tāpano ca patāpano.</p>



<p class="hangnum"><span class="newparamark" id="kn14b_19_para84"></span><a name="para84"></a><span class="paranum">84</span>.</p>



<p class="gatha1"> ‘‘Iccete aṭṭha nirayā, akkhātā duratikkamā;</p>



<p class="gathalast">Ākiṇṇā luddakammehi, paccekā soḷasussadā.</p>



<p class="hangnum"><span class="newparamark" id="kn14b_19_para85"></span><a name="para85"></a><span class="paranum">85</span>.</p>



<p class="gatha1"> ‘‘Kadariyatāpanā ghorā, accimanto mahabbhayā;</p>



<p class="gathalast">Lomahaṃsanarūpā ca, bhesmā paṭibhayā dukhā.</p>



<p class="hangnum"><span class="newparamark" id="kn14b_19_para86"></span><a name="para86"></a><span class="paranum">86</span>.</p>



<p class="gatha1"> ‘‘Catukkaṇṇā catudvārā, vibhattā bhāgaso mitā;</p>



<p class="gathalast">Ayopākārapariyantā, ayasā paṭikujjitā.</p>



<p class="hangnum"><span class="newparamark" id="kn14b_19_para87"></span><a name="para87"></a><span class="paranum">87</span>.</p>



<p class="gatha1"> ‘‘Tesaṃ ayomayā bhūmi, jalitā tejasā yutā;</p>



<p class="gathalast">Samantā yojanasataṃ, phuṭā tiṭṭhanti sabbadā.</p>



<p class="hangnum"><span class="newparamark" id="kn14b_19_para88"></span><a name="para88"></a><span class="paranum">88</span>.</p>



<p class="gatha1"> ‘‘Ete patanti niraye, uddhaṃpādā avaṃsirā;</p>



<p class="gathalast">Isīnaṃ ativattāro, saññatānaṃ tapassinaṃ.</p>



<p class="hangnum"><span class="newparamark" id="kn14b_19_para89"></span><a name="para89"></a><span class="paranum">89</span>.</p>



<p class="gatha1"> ‘‘Te bhūnahuno paccanti, macchā bilakatā yathā;</p>



<p class="gathalast">Saṃvacchare asaṅkheyye, narā kibbisakārino.</p>



<p class="hangnum"><span class="newparamark" id="kn14b_19_para90"></span><a name="para90"></a><span class="paranum">90</span>.</p>



<p class="gatha1"> ‘‘Ḍayhamānena gattena, niccaṃ santarabāhiraṃ;</p>



<p class="gathalast">Nirayā nādhigacchanti, dvāraṃ nikkhamanesino.</p>



<p class="hangnum"><span class="newparamark" id="kn14b_19_para91"></span><a name="para91"></a><span class="paranum">91</span>.</p>



<p class="gatha1"> ‘‘Puratthimena <a name="V5.0259"></a> dhāvanti, tato dhāvanti pacchato;</p>



<p class="gatha2">Uttarenapi dhāvanti, tato dhāvanti dakkhiṇaṃ;</p>



<p class="gathalast">Yaṃ yañhi dvāraṃ gacchanti, taṃ tadeva pidhīyare.</p>



<p class="hangnum"><span class="newparamark" id="kn14b_19_para92"></span><a name="para92"></a><span class="paranum">92</span>.</p>



<p class="gatha1"> ‘‘Bahūni <a name="P5.0267"></a><a name="M5.0284"></a> vassasahassāni, janā nirayagāmino;</p>



<p class="gathalast">Bāhā paggayha kandanti, patvā dukkhaṃ anappakaṃ.</p>



<p class="hangnum"><span class="newparamark" id="kn14b_19_para93"></span><a name="para93"></a><span class="paranum">93</span>.</p>



<p class="gatha1"> ‘‘Āsīvisaṃva kupitaṃ, tejassiṃ duratikkamaṃ;</p>



<p class="gathalast">Na sādhurūpe āsīde, saññatānaṃ tapassinaṃ.</p>



<p class="hangnum"><span class="newparamark" id="kn14b_19_para94"></span><a name="para94"></a><span class="paranum">94</span>.</p>



<p class="gatha1"> ‘‘Atikāyo mahissāso, ajjuno kekakādhipo;</p>



<p class="gathalast">Sahassabāhu ucchinno, isimāsajja gotamaṃ.</p>



<p class="hangnum"><span class="newparamark" id="kn14b_19_para95"></span><a name="para95"></a><span class="paranum">95</span>.</p>



<p class="gatha1"> ‘‘Arajaṃ rajasā vacchaṃ, kisaṃ avakiriya daṇḍakī;</p>



<p class="gathalast">Tālova mūlato chinno, sa rājā vibhavaṅgato.</p>



<p class="hangnum"><span class="newparamark" id="kn14b_19_para96"></span><a name="para96"></a><span class="paranum">96</span>.</p>



<p class="gatha1"> ‘‘Upahacca manaṃ majjho, mātaṅgasmiṃ yasassine;</p>



<p class="gathalast">Sapārisajjo ucchinno, majjhāraññaṃ tadā ahu.</p>



<p class="hangnum"><span class="newparamark" id="kn14b_19_para97"></span><a name="para97"></a><span class="paranum">97</span>.</p>



<p class="gatha1"> ‘‘Kaṇhadīpāyanāsajja, isiṃ andhakaveṇḍayo;</p>



<p class="gathalast">Aññoññaṃ musalā hantvā, sampattā yamasādhanaṃ.</p>



<p class="hangnum"><span class="newparamark" id="kn14b_19_para98"></span><a name="para98"></a><span class="paranum">98</span>.</p>



<p class="gatha1"> ‘‘Athāyaṃ isinā satto, antalikkhacaro pure;</p>



<p class="gathalast">Pāvekkhi pathaviṃ cecco, hīnatto pattapariyāyaṃ.</p>



<p class="hangnum"><span class="newparamark" id="kn14b_19_para99"></span><a name="para99"></a><span class="paranum">99</span>.</p>



<p class="gatha1"> ‘‘Tasmā hi chandāgamanaṃ, nappasaṃsanti paṇḍitā;</p>



<p class="gathalast">Aduṭṭhacitto bhāseyya, giraṃ saccūpasaṃhitaṃ.</p>



<p class="hangnum"><span class="newparamark" id="kn14b_19_para100"></span><a name="para100"></a><span class="paranum">100</span>.</p>



<p class="gatha1"> ‘‘Manasā ce paduṭṭhena, yo naro pekkhate muniṃ;</p>



<p class="gathalast">Vijjācaraṇasampannaṃ, gantā so nirayaṃ adho.</p>



<p class="hangnum"><span class="newparamark" id="kn14b_19_para101"></span><a name="para101"></a><span class="paranum">101</span>.</p>



<p class="gatha1"> ‘‘Ye <a name="V5.0260"></a> vuḍḍhe paribhāsanti, pharusūpakkamā janā;</p>



<p class="gathalast">Anapaccā adāyādā, tālavatthu bhavanti te.</p>



<p class="hangnum"><span class="newparamark" id="kn14b_19_para102"></span><a name="para102"></a><span class="paranum">102</span>.</p>



<p class="gatha1"> ‘‘Yo ca pabbajitaṃ hanti, katakiccaṃ mahesinaṃ;</p>



<p class="gathalast">Sa kāḷasutte niraye, cirarattāya paccati.</p>



<p class="hangnum"><span class="newparamark" id="kn14b_19_para103"></span><a name="para103"></a><span class="paranum">103</span>.</p>



<p class="gatha1"> ‘‘Yo ca rājā adhammaṭṭho, raṭṭhaviddhaṃsano mago;</p>



<p class="gathalast">Tāpayitvā janapadaṃ, tāpane pecca paccati.</p>



<p class="hangnum"><span class="newparamark" id="kn14b_19_para104"></span><a name="para104"></a><span class="paranum">104</span>.</p>



<p class="gatha1"> ‘‘So ca vassasahassāni, sataṃ dibbāni paccati;</p>



<p class="gathalast">Accisaṅghapareto so, dukkhaṃ vedeti vedanaṃ.</p>



<p class="hangnum"><span class="newparamark" id="kn14b_19_para105"></span><a name="para105"></a><span class="paranum">105</span>.</p>



<p class="gatha1"> ‘‘Tassa <a name="P5.0268"></a><a name="M5.0285"></a> aggisikhā kāyā, niccharanti pabhassarā;</p>



<p class="gathalast">Tejobhakkhassa gattāni, lomehi ca nakhehi ca.</p>



<p class="hangnum"><span class="newparamark" id="kn14b_19_para106"></span><a name="para106"></a><span class="paranum">106</span>.</p>



<p class="gatha1"> ‘‘Ḍayhamānena gattena, niccaṃ santarabāhiraṃ;</p>



<p class="gathalast">Dukkhābhitunno nadati, nāgo tuttaṭṭito yathā.</p>



<p class="hangnum"><span class="newparamark" id="kn14b_19_para107"></span><a name="para107"></a><span class="paranum">107</span>.</p>



<p class="gatha1"> ‘‘Yo lobhā pitaraṃ hanti, dosā vā purisādhamo;</p>



<p class="gathalast">Sa kāḷasutte niraye, cirarattāya paccati.</p>



<p class="hangnum"><span class="newparamark" id="kn14b_19_para108"></span><a name="para108"></a><span class="paranum">108</span>.</p>



<p class="gatha1"> ‘‘Sa tādiso paccati lohakumbhiyaṃ, pakkañca sattīhi hananti nittacaṃ;</p>



<p class="gathalast">Andhaṃ karitvā muttakarīsabhakkhaṃ, khāre nimujjanti tathāvidhaṃ naraṃ.</p>



<p class="hangnum"><span class="newparamark" id="kn14b_19_para109"></span><a name="para109"></a><span class="paranum">109</span>.</p>



<p class="gatha1"> ‘‘Tattaṃ pakkuthitamayoguḷañca, dīghe ca phāle cirarattatāpite;</p>



<p class="gathalast">Vikkhambhamādāya vibandharajjubhi, vivaṭe mukhe sampavisanti rakkhasā.</p>



<p class="hangnum"><span class="newparamark" id="kn14b_19_para110"></span><a name="para110"></a><span class="paranum">110</span>.</p>



<p class="gatha1"> ‘‘Sāmā ca soṇā sabalā ca gijjhā, kākolasaṅghā ca dijā ayomukhā;</p>



<p class="gathalast">Saṅgamma khādanti vipphandamānaṃ, jivhaṃ vibhajja vighāsaṃ salohitaṃ.</p>



<p class="hangnum"><span class="newparamark" id="kn14b_19_para111"></span><a name="para111"></a><span class="paranum">111</span>.</p>



<p class="gatha1"> ‘‘Taṃ <a name="V5.0261"></a> daḍḍhatālaṃ paribhinnagattaṃ, nippothayantā anuvicaranti rakkhasā;</p>



<p class="gatha2">Ratī hi tesaṃ dukhino panītare, etādisasmiṃ niraye vasanti;</p>



<p class="gathalast">Ye keci loke idha pettighātino.</p>



<p class="hangnum"><span class="newparamark" id="kn14b_19_para112"></span><a name="para112"></a><span class="paranum">112</span>.</p>



<p class="gatha1"> ‘‘Putto ca mātaraṃ hantvā, ito gantvā yamakkhayaṃ;</p>



<p class="gathalast">Bhusamāpajjate dukkhaṃ, attakammaphalūpago.</p>



<p class="hangnum"><span class="newparamark" id="kn14b_19_para113"></span><a name="para113"></a><span class="paranum">113</span>.</p>



<p class="gatha1"> ‘‘Amanussā atibalā, hantāraṃ janayantiyā;</p>



<p class="gathalast">Ayomayehi vālehi, pīḷayanti punappunaṃ.</p>



<p class="hangnum"><span class="newparamark" id="kn14b_19_para114"></span><a name="para114"></a><span class="paranum">114</span>.</p>



<p class="gatha1"> ‘‘Tamassavaṃ <a name="P5.0269"></a><a name="M5.0286"></a> sakā gattā, rudhiraṃ attasambhavaṃ;</p>



<p class="gathalast">Tambalohavilīnaṃva, tattaṃ pāyenti mattighaṃ.</p>



<p class="hangnum"><span class="newparamark" id="kn14b_19_para115"></span><a name="para115"></a><span class="paranum">115</span>.</p>



<p class="gatha1"> ‘‘Jigucchaṃ kuṇapaṃ pūtiṃ, duggandhaṃ gūthakaddamaṃ;</p>



<p class="gathalast">Pubbalohitasaṅkāsaṃ, rahadamogayha tiṭṭhati.</p>



<p class="hangnum"><span class="newparamark" id="kn14b_19_para116"></span><a name="para116"></a><span class="paranum">116</span>.</p>



<p class="gatha1"> ‘‘Tamenaṃ kimayo tattha, atikāyā ayomukhā;</p>



<p class="gathalast">Chaviṃ bhetvāna khādanti, saṃgiddhā maṃsalohite.</p>



<p class="hangnum"><span class="newparamark" id="kn14b_19_para117"></span><a name="para117"></a><span class="paranum">117</span>.</p>



<p class="gatha1"> ‘‘So ca taṃ nirayaṃ patto, nimuggo sataporisaṃ;</p>



<p class="gathalast">Pūtikaṃ kuṇapaṃ vāti, samantā satayojanaṃ.</p>



<p class="hangnum"><span class="newparamark" id="kn14b_19_para118"></span><a name="para118"></a><span class="paranum">118</span>.</p>



<p class="gatha1"> ‘‘Cakkhumāpi hi cakkhūhi, tena gandhena jīyati;</p>



<p class="gathalast">Etādisaṃ brahmadatta, mātugho labhate dukhaṃ.</p>



<p class="hangnum"><span class="newparamark" id="kn14b_19_para119"></span><a name="para119"></a><span class="paranum">119</span>.</p>



<p class="gatha1"> ‘‘Khuradhāramanukkamma, tikkhaṃ durabhisambhavaṃ;</p>



<p class="gathalast">Patanti gabbhapātiyo, duggaṃ vetaraṇiṃ nadiṃ.</p>



<p class="hangnum"><span class="newparamark" id="kn14b_19_para120"></span><a name="para120"></a><span class="paranum">120</span>.</p>



<p class="gatha1"> ‘‘Ayomayā simbaliyo, soḷasaṅgulakaṇṭakā;</p>



<p class="gathalast">Ubhato abhilambanti, duggaṃ vetaraṇiṃ nadiṃ.</p>



<p class="hangnum"><span class="newparamark" id="kn14b_19_para121"></span><a name="para121"></a><span class="paranum">121</span>.</p>



<p class="gatha1"> ‘‘Te <a name="V5.0262"></a> accimanto tiṭṭhanti, aggikkhandhāva ārakā;</p>



<p class="gathalast">Ādittā jātavedena, uddhaṃ yojanamuggatā.</p>



<p class="hangnum"><span class="newparamark" id="kn14b_19_para122"></span><a name="para122"></a><span class="paranum">122</span>.</p>



<p class="gatha1"> ‘‘Ete vajanti niraye, tatte tikhiṇakaṇṭake;</p>



<p class="gathalast">Nāriyo ca aticārā, narā ca paradāragū.</p>



<p class="hangnum"><span class="newparamark" id="kn14b_19_para123"></span><a name="para123"></a><span class="paranum">123</span>.</p>



<p class="gatha1"> ‘‘Te patanti adhokkhandhā, vivattā vihatā puthū;</p>



<p class="gathalast">Sayanti vinividdhaṅgā, dīghaṃ jagganti sabbadā.</p>



<p class="hangnum"><span class="newparamark" id="kn14b_19_para124"></span><a name="para124"></a><span class="paranum">124</span>.</p>



<p class="gatha1"> ‘‘Tato ratyā vivasāne, mahatiṃ pabbatūpamaṃ;</p>



<p class="gathalast">Lohakumbhiṃ pavajjanti, tattaṃ aggisamūdakaṃ.</p>



<p class="hangnum"><span class="newparamark" id="kn14b_19_para125"></span><a name="para125"></a><span class="paranum">125</span>.</p>



<p class="gatha1"> ‘‘Evaṃ divā ca ratto ca, dussīlā mohapārutā;</p>



<p class="gathalast">Anubhonti sakaṃ kammaṃ, pubbe dukkaṭamattano.</p>



<p class="hangnum"><span class="newparamark" id="kn14b_19_para126"></span><a name="para126"></a><span class="paranum">126</span>.</p>



<p class="gatha1"> ‘‘Yā ca bhariyā dhanakkītā, sāmikaṃ atimaññati;</p>



<p class="gathalast">Sassuṃ vā sasuraṃ vāpi, jeṭṭhaṃ vāpi nanandaraṃ.</p>



<p class="hangnum"><span class="newparamark" id="kn14b_19_para127"></span><a name="para127"></a><span class="paranum">127</span>.</p>



<p class="gatha1"> ‘‘Tassā <a name="M5.0287"></a> vaṅkena jivhaggaṃ, nibbahanti sabandhanaṃ;</p>



<p class="gatha2">Sa <a name="P5.0270"></a> byāmamattaṃ kiminaṃ, jivhaṃ passati attani;</p>



<p class="gathalast">Viññāpetuṃ na sakkoti, tāpane pecca paccati.</p>



<p class="hangnum"><span class="newparamark" id="kn14b_19_para128"></span><a name="para128"></a><span class="paranum">128</span>.</p>



<p class="gatha1"> ‘‘Orabbhikā sūkarikā, macchikā migabandhakā;</p>



<p class="gathalast">Corā goghātakā luddā, avaṇṇe vaṇṇakārakā.</p>



<p class="hangnum"><span class="newparamark" id="kn14b_19_para129"></span><a name="para129"></a><span class="paranum">129</span>.</p>



<p class="gatha1"> ‘‘Sattīhi lohakūṭehi, nettiṃsehi usūhi ca;</p>



<p class="gathalast">Haññamānā khāranadiṃ, papatanti avaṃsirā.</p>



<p class="hangnum"><span class="newparamark" id="kn14b_19_para130"></span><a name="para130"></a><span class="paranum">130</span>.</p>



<p class="gatha1"> ‘‘Sāyaṃ pāto kūṭakārī, ayokūṭehi haññati;</p>



<p class="gathalast">Tato vantaṃ durattānaṃ, paresaṃ bhuñjare sadā.</p>



<p class="hangnum"><span class="newparamark" id="kn14b_19_para131"></span><a name="para131"></a><span class="paranum">131</span>.</p>



<p class="gatha1"> ‘‘Dhaṅkā <a name="V5.0263"></a> bheraṇḍakā gijjhā, kākolā ca ayomukhā;</p>



<p class="gathalast">Vipphandamānaṃ khādanti, naraṃ kibbisakārakaṃ.</p>



<p class="hangnum"><span class="newparamark" id="kn14b_19_para132"></span><a name="para132"></a><span class="paranum">132</span>.</p>



<p class="gatha1"> ‘‘Ye migena migaṃ hanti, pakkhiṃ vā pana pakkhinā;</p>



<p class="gathalast">Asanto rajasā channā, gantā te nirayussada’’nti.</p>



<p class="bodytext">Tattha <span class="bld">dhammo patho</span>ti dasakusalakammapathadhammo khemo appaṭibhayo sugatimaggo. <span class="bld">Visamajīvino</span>ti adhammena kappitajīvikā. <span class="bld">Niraye te</span>ti te etesaṃ nibbattaniraye kathemi. <span class="bld">Suṇohi me</span>ti mahāsatto raññā pitughātakānaṃ nibbattanirayaṃ pucchitopi pathamaṃ taṃ adassetvā aṭṭha mahāniraye soḷasa ca ussadaniraye dassetuṃ evamāha. Kiṃkāraṇā? Paṭhamañhi tasmiṃ dassiyamāne rājā phalitena hadayena tattheva mareyya, imesu pana nirayesu paccamānasatte disvā diṭṭhānugatiko hutvā ‘‘ahaṃ viya aññepi bahū pāpakammino atthi, ahaṃ etesaṃ antare paccissāmī’’ti sañjātupatthambho arogo bhavissatīti te pana niraye dassento mahāsatto paṭhamaṃ iddhibalena pathaviṃ dvidhā katvā pacchā dassesi.</p>



<p class="bodytext">Tesaṃ vacanattho – nirayapālehi pajjalitāni nānāvudhāni gahetvā khaṇḍākhaṇḍikaṃ chinnā hīraṃ hīraṃ katā nerayikasattā punappunaṃ sañjīvanti etthāti <span class="bld">sañjīvo</span>. Nirayapālā punappunaṃ nadantā vaggantā pajjalitāni nānāvudhāni gahetvā jalitāya lohapathaviyaṃ nerayike satte aparāparaṃ anubandhitvā paharitvā jalitapathaviyaṃ patite jalitakāḷasuttaṃ pātetvā jalitapharasuṃ <a name="M5.0288"></a> gahetvā sayaṃ unnadantā mahantena aṭṭassarena viravante aṭṭhaṃse soḷasaṃse karontā ettha tacchantīti <span class="bld">kāḷasutto</span>. Mahantā jalitaayapabbatā ghātenti etthāti <span class="bld">saṅghāto</span>. Tattha kira satte navayojanāya jalitāya ayapathaviyā yāva kaṭito <a name="P5.0271"></a> pavesetvā niccale karonti. Atha puratthimato jalito ayapabbato samuṭṭhāya asani viya viravanto āgantvā te satte saṇhakaraṇiyaṃ tile pisanto viya gantvā pacchimadisāya tiṭṭhati, pacchimadisato samuṭṭhitopi tatheva gantvā puratthimadisāya tiṭṭhati. Dve pana ekato samāgantvā ucchuyante ucchukhaṇḍāni viya pīḷenti. Evaṃ tattha bahūni vassasatasahassāni dukkhaṃ anubhonti.</p>



<p class="bodytext"><span class="bld">Dve ca roruvā</span>ti jālaroruvo, dhūmaroruvo cāti dve. Tattha jālaroruvo kappena saṇṭhitāhi rattalohajālāhi puṇṇo, dhūmaroruvo khāradhūmena puṇṇo. Tesu jālaroruve paccantānaṃ navahi vaṇṇamukhehi jālā pavisitvā sarīraṃ dahanti, dhūmaroruve paccantānaṃ navahi vaṇamukhehi khāradhūmo <a name="V5.0264"></a> pavisitvā piṭṭhaṃ viya sarīraṃ sedeti. Ubhayatthapi paccantā sattā mahāviravaṃ viravantīti dvepi ‘‘roruvā’’ti vuttā. Jālānaṃ vā paccanasattānaṃ vā tesaṃ dukkhassa vā vīci antaraṃ natthi etthāti avīci, mahanto avīci <span class="bld">mahāvīci</span>. Tattha hi puratthimādīhi bhittīhi jālā uṭṭhahitvā pacchimādīsu paṭihaññati, tā ca bhittiyo vinivijjhitvā purato yojanasataṃ gaṇhāti. Heṭṭhā uṭṭhitā jālā upari paṭihaññati, upari uṭṭhitā heṭṭhā paṭihaññati. Evaṃ tāvettha jālānaṃ vīci nāma natthi. Tassa pana anto yojanasataṃ ṭhānaṃ khīravallipiṭṭhassa pūritanāḷi viya sattehi nirantaraṃ pūritaṃ catūhi iriyāpathehi paccantānaṃ sattānaṃ pamāṇaṃ natthi, na ca aññamaññaṃ byābādhenti, sakaṭṭhāneyeva paccanti. Evamettha sattānaṃ vīci nāma natthi. Yathā pana jivhagge cha madhubindūni sattamassa tambalohabinduno anudahanabalavatāya abbohārikāni honti, tathā tattha anudahanabalavatāya sesā cha akusalavipākupekkhā abbohārikā honti, dukkhameva nirantaraṃ paññāyati. Evamettha dukkhassa vīci nāma natthi. Svāyaṃ saha bhittīhi vikkhambhato aṭṭhārasādhikatiyojanasato, āvaṭṭato pana catupaṇṇāsādhikanavayojanasato, saha ussadehi dasa yojanasahassāni. Evamassa mahantatā veditabbā.</p>



<p class="bodytext">Niccale <a name="M5.0289"></a> satte tapatīti <span class="bld">tāpano</span>. Ativiya tāpetīti <span class="bld">patāpano</span>. Tattha tāpanasmiṃ tāva satte tālakkhandhappamāṇe jalitaayasūle nisīdāpenti. Tato heṭṭhā pathavī jalati, sūlāni jalanti, sattā jalanti. Evaṃ so nirayo niccale satte tapati. Itarasmiṃ pana nibbattasatte jalantehi āvudhehi paharitvā jalitaṃ ayapabbataṃ āropenti. Tesaṃ pabbatamatthake ṭhitakāle kammapaccayo vāto paharati. Te tattha saṇṭhātuṃ asakkontā uddhaṃpādā adhosirā patanti. Atha heṭṭhā ayapathavito jalitāni ayasūlāni uṭṭhahanti. Te tāni matthakeneva paharitvā tesu vinividdhasarīrā <a name="P5.0272"></a> jalantā paccanti. Evamesa ativiya tāpetīti.</p>



<p class="bodytext">Bodhisatto pana ete niraye dassento paṭhamaṃ sañjīvaṃ dassetvā tattha paccante nerayikasatte disvā mahājanassa mahābhaye uppanne taṃ antaradhāpetvā puna pathaviṃ dvidhā katvā kāḷasuttaṃ dassesi, tatthapi paccamāne satte disvā mahājanassa mahābhaye uppanne tampi antaradhāpesīti evaṃ paṭipāṭiyā dassesi. Tato rājānaṃ āmantetvā, ‘‘mahārāja, tayā imesu aṭṭhasu mahānirayesu paccamāne satte disvā appamādaṃ kātuṃ vaṭṭatī’’ti vatvā puna tesaññeva mahānirayānaṃ kiccaṃ kathetuṃ <span class="bld">‘‘iccete’’</span>tiādimāha. Tattha <span class="bld">akkhātā</span>ti mayā ca tuyhaṃ kathitā, porāṇakehi ca kathitāyeva. <span class="bld">Ākiṇṇā</span>ti paripuṇṇā. <span class="bld">Paccekā soḷasussadā</span>ti etesaṃ <a name="V5.0265"></a> nirayānaṃ ekekassa catūsu dvāresu ekekasmiṃ cattāro cattāro katvā soḷasa soḷasa ussadanirayāti sabbepi sataṃ aṭṭhavīsati ca ussadanirayā aṭṭha ca mahānirayāti chattiṃsanirayasataṃ. <span class="bld">Kadariyatāpanā</span>ti sabbete kadariyānaṃ tāpanā. Balavadukkhatāya <span class="bld">ghorā</span>. Kammanibbattānaṃ accīnaṃ atthitāya <span class="bld">accimanto</span>. Bhayassa mahantatāya <span class="bld">mahabbhayā</span>. Diṭṭhamattā vā sutamattā vā lomāni haṃsantīti <span class="bld">lomahaṃsanarūpā ca</span>. Bhīsanatāya <span class="bld">bhesmā</span>. Bhayajananatāya <span class="bld">paṭibhayā</span>. Sukhābhāvena <span class="bld">dukhā. Catukkaṇṇā</span>ti sabbepi caturassamañjūsasadisā. <span class="bld">Vibhattā</span>ti catudvāravasena vibhattā. <span class="bld">Bhāgaso mitā</span>ti dvāravīthīnaṃ vasena koṭṭhāse ṭhapetvā mitā. <span class="bld">Ayasā paṭikujjitā</span>ti sabbepi <a name="M5.0290"></a> navayojanikena ayakapālena paṭicchannā. <span class="bld">Phuṭā tiṭṭhantī</span>ti sabbepi ettakaṃ ṭhānaṃ anupharitvā tiṭṭhanti.</p>



<p class="bodytext"><span class="bld">Uddhaṃpādā avaṃsirā</span>ti evaṃ tesu tesu nirayesu samparivattitvā punappunaṃ patamāne sandhāyāha. <span class="bld">Ativattāro</span>ti pharusavācāhi atikkamitvā vattāro. Mahānirayesu kira yebhuyyena dhammikasamaṇabrāhmaṇesu katāparādhāva paccanti, tasmā evamāha. <span class="bld">Te bhūnahuno</span>ti te isīnaṃ ativattāro attano vuḍḍhiyā hatattā bhūnahuno koṭṭhāsakatā macchā viya paccanti. <span class="bld">Asaṅkheyye</span>ti gaṇetuṃ asakkuṇeyye. <span class="bld">Kibbisakārino</span>ti dāruṇakammakārino. <span class="bld">Nikkhamanesino</span>ti nirayā nikkhamanaṃ esantāpi gavesantāpi nikkhamanadvāraṃ nādhigacchanti. <span class="bld">Puratthimenā</span>ti yadā taṃ dvāraṃ apārutaṃ hoti, atha tadabhimukhā dhāvanti, tesaṃ tattha chaviādīni jhāyanti. Dvārasamīpaṃ pattānañca tesaṃ taṃ pidhīyati, pacchimadvāraṃ apārutaṃ viya khāyati. Esa nayo sabbattha. <span class="bld">Na sādhurūpe</span>ti vuttappakāraṃ sappaṃ viya sādhurūpe isayo <span class="bld">na āsīde,</span> na pharusavacanena kāyakammena vā ghaṭṭento upagaccheyya. Kiṃkāraṇā? Saññatānaṃ tapassīnaṃ āsāditattā aṭṭhasu mahānirayesu mahādukkhassa anubhavitabbattā.</p>



<p class="bodytext">Idāni ye rājāno tathārūpe āsādetvā taṃ dukkhaṃ pattā, te dassetuṃ <span class="bld">‘‘atikāyo’’</span>tiādimāha. Tattha <span class="bld">atikāyo</span>ti balasampanno mahākāyo. <span class="bld">Mahissāso</span>ti <a name="P5.0273"></a> mahādhanuggaho. <span class="bld">Kekakādhipo</span>ti kekakaraṭṭhādhipati. <span class="bld">Sahassabāhū</span>ti pañcahi dhanuggahasatehi bāhusahassena āropetabbaṃ dhanuṃ āropanasamatthatāya sahassabāhu. <span class="bld">Vibhavaṅgato</span>ti vināsaṃ patto. Vatthūni pana <span class="bld">sarabhaṅgajātake</span> (jā. 2.17.50 ādayo) vitthāritāni. <span class="bld">Upahacca mana</span>nti attano cittaṃ padūsetvā. <span class="bld">Mātaṅgasmi</span>nti mātaṅgapaṇḍite. Vatthu <span class="bld">mātaṅgajātake</span> (jā. 1.15.1 ādayo) vaṇṇitaṃ. <span class="bld">Kaṇhadīpāyanāsajjā</span>ti kaṇhadīpāyanaṃ āsajja. <span class="bld">Yamasādhana</span>nti nirayapālakarañño āṇāpavattaṭṭhānaṃ. Vatthu <span class="bld">ghaṭapaṇḍitajātake</span> (jā. 1.10.165 ādayo) vitthāritaṃ<a name="V5.0266"></a>. <span class="bld">Isinā</span>ti kapilatāpasena. <span class="bld">Pāvekkhī</span>ti paviṭṭho. <span class="bld">Cecco</span>ti cetiyarājā. <span class="bld">Hīnatto</span>ti parihīnattabhāvo antarahitaiddhi. <span class="bld">Pattapariyāya</span>nti pariyāyaṃ maraṇakālaṃ patvā. Vatthu <span class="bld">cetiyajātake</span> (jā. 1.8.45 ādayo) kathitaṃ.</p>



<p class="bodytext"><span class="bld">Tasmā</span> <a name="M5.0291"></a> <span class="bld">hī</span>ti yasmā cittavasiko hutvā isīsu aparajjhitvā aṭṭhasu mahānirayesu paccati, tasmā hi. <span class="bld">Chandāgamana</span>nti chandādicatubbidhampi agatigamanaṃ. <span class="bld">Paduṭṭhenā</span>ti kuddhena. <span class="bld">Gantā so nirayaṃ adho</span>ti so tena adhogamaniyena kammena adhonirayameva gacchati. Pāḷiyaṃ pana ‘‘nirayussada’’nti likhitaṃ, tassa ussadanirayaṃ gacchatīti attho. <span class="bld">Vuḍḍhe</span>ti vayovuḍḍhe ca guṇavuḍḍhe ca. <span class="bld">Anapaccā</span>ti bhavantarepi apaccaṃ vā dāyādaṃ vā na labhantīti attho. <span class="bld">Tālavatthū</span>ti diṭṭhadhammepi chinnamūlatālo viya mahāvināsaṃ patvā niraye nibbattanti. <span class="bld">Yo ca pabbajitaṃ hantī</span>ti yo bālajano samaṇaṃ hanati. <span class="bld">Cirarattāyā</span>ti ciraṃ kālaṃ.</p>



<p class="bodytext">Evaṃ mahāsatto isiviheṭhakānaṃ paccananiraye dassetvā upari adhammikarājūnaṃ paccananiraye dassento <span class="bld">‘‘yo cā’’</span>tiādimāha. Tattha <span class="bld">raṭṭhaviddhaṃsano</span>ti chandādivasena gantvā raṭṭhassa viddhaṃsano. <span class="bld">Accisaṅghapareto</span>ti accisamūhaparikkhitto. <span class="bld">Tejobhakkhassā</span>ti aggimeva khādantassa. <span class="bld">Gattānī</span>ti tigāvute sarīre sabbaṅgapaccaṅgāni. <span class="bld">Lomehi ca nakhehi cā</span>ti etehi saddhiṃ sabbāni ekajālāni honti. <span class="bld">Tuttaṭṭīto</span>ti āneñjakāraṇaṃ kāriyamāno tuttehi viddho nāgo yathā nadati.</p>



<p class="bodytext">Evaṃ mahāsatto adhammikarājūnaṃ paccananiraye dassetvā idāni pitughātakādīnaṃ paccananiraye dassetuṃ <span class="bld">‘‘yo lobhā’’</span>tiādimāha. Tattha <span class="bld">lobhā</span>ti yasadhanalobhena. <span class="bld">Dosā vā</span>ti duṭṭhacittatāya vā. <span class="bld">Nittaca</span>nti lohakumbhiyaṃ bahūni vasasahassāni pakkaṃ nīharitvā tigāvutamassa sarīraṃ nittacaṃ katvā jalitāya lohapathaviyaṃ pātetvā tiṇhehi ayasūlehi koṭṭetvā cuṇavicuṇṇaṃ karonti. <span class="bld">Andhaṃ karitvā</span>ti, mahārāja, taṃ pitughātakaṃ nirayapālā jalitalohapathaviyaṃ uttānaṃ pātetvā jalitehi ayasūlehi akkhīni bhinditvā andhaṃ karitvā mukhe uṇhaṃ muttakarīsaṃ pakkhipitvā palālapīṭhaṃ viya naṃ parivattetvā kappena saṇṭhite khāre lohaudake nimujjāpenti. <span class="bld">Tattaṃ pakkuthitamayoguḷañcā</span>ti puna pakkuthitaṃ gūthakalalañceva jalitaayoguḷañca khādāpenti. So pana taṃ āhariyamānaṃ disvā mukhaṃ pidheti. Athassa dīghe ciratāpite jalamāne phāle ādāya mukhaṃ vikkhambhetvā vivaritvā rajjubaddhaṃ ayabalisaṃ <a name="M5.0292"></a> khipitvā <a name="V5.0267"></a> jivhaṃ nīharitvā <a name="P5.0274"></a> tasmiṃ vivaṭe mukhe taṃ ayoguḷaṃ sampavisanti pakkhipanti. <span class="bld">Rakkhasā</span>ti nirayapālā.</p>



<p class="bodytext"><span class="bld">Sāmā cā</span>ti, mahārāja, tassa pitughātakassa jivhaṃ balisena nikkaḍḍhitvā ayasaṅkūhi pathaviyaṃ nīhataṃ jivhaṃ sāmā soṇā sabalavaṇṇā sunakhā ca lohatuṇḍā gijjhā ca kākolasaṅghā ca aññe ca nānappakārā sakuṇā samāgantvā āvudhehi chindantā viya vibhajja kākapadākārena koṭṭhāse katvā vipphandamānaṃ salohitaṃ vighāsaṃ khādantā viya satte bhakkhayantīti attho. <span class="bld">Taṃ daḍḍhatāla</span>nti taṃ pitughātakaṃ jhāyamānatālaṃ viya jalitasarīraṃ. <span class="bld">Paribhinnagatta</span>nti tattha tattha paribhinnagattaṃ. <span class="bld">Nippothayantā</span>ti jalitehi ayamuggarehi paharantā. <span class="bld">Ratī hi tesa</span>nti tesaṃ nirayapālānaṃ sā rati kīḷā hoti. <span class="bld">Dukhino panītare</span>ti itare pana nerayikasattā dukkhitā honti. <span class="bld">Pettighātino</span>ti pitughātakā. Iti imaṃ pitughātakānaṃ paccananirayaṃ disvā rājā bhītatasito ahosi.</p>



<p class="bodytext">Atha naṃ mahāsatto samassāsetvā mātughātakānaṃ paccananirayaṃ dassesi. <span class="bld">Yamakkhaya</span>nti yamanivesanaṃ, nirayanti attho. <span class="bld">Attakammaphalūpago</span>ti attano kammaphalena upagato. <span class="bld">Amanussā</span>ti nirayapālā. <span class="bld">Hantāraṃ janayantiyā</span>ti mātughātakaṃ. <span class="bld">Vālehī</span>ti ayamakacivālehi veṭhetvā ayayantena pīḷayanti. <span class="bld">Ta</span>nti taṃ mātughātakaṃ. <span class="bld">Pāyentī</span>ti tassa pīḷiyamānassa ruhiraṃ gaḷitvā ayakapallaṃ pūreti. Atha naṃ yantato nīharanti, tāvadevassa sarīraṃ pākatikaṃ hoti. Taṃ pathaviyaṃ uttānaṃ nipajjāpetvā vilīnaṃ tambalohaṃ viya pakkuthitaṃ lohitaṃ pāyenti. <span class="bld">Ogayha tiṭṭhatī</span>ti taṃ bahūni vassasahassāni ayayantehi pīḷetvā jegucche duggandhe paṭikūle mahante gūthakalalaāvāṭe khipanti, so taṃ rahadaṃ ogayha ogāhitvā tiṭṭhati. <span class="bld">Atikāyā</span>ti ekadoṇikanāvappamāṇasarīrā. <span class="bld">Ayomukhā</span>ti ayasūcimukhā. <span class="bld">Chaviṃ bhetvānā</span>ti chavimādiṃ katvā yāva aṭṭhimpi bhetvā aṭṭhimiñjampi khādanti. <span class="bld">Saṃgiddhā</span>ti gadhitā mucchitā. Na kevalañca khādanteva, adhomaggādīhi pana pavisitvā mukhādīhi <a name="M5.0293"></a> nikkhamanti, vāmapassādīhi pavisitvā dakkhiṇapassādīhi nikkhamanti, sakalampi sarīraṃ chiddāvachiddaṃ karonti, so tattha atidukkhapareto viravanto paccati. <span class="bld">So cā</span>ti so mātughātako ca taṃ sataporisaṃ nirayaṃ patto sasīsako nimuggova hoti, tañca kuṇapaṃ samantā yojanasataṃ pūtikaṃ hutvā vāyati. <span class="bld">Mātugho</span>ti mātughātako.</p>



<p class="bodytext">Evaṃ mahāsatto mātughātakānaṃ paccananirayaṃ dassetvā puna gabbhapātakānaṃ paccananirayaṃ dassento <a name="V5.0268"></a> gāthamāha. <span class="bld">Khuradhāramanukkammā</span>ti khuradhāranirayaṃ atikkamitvā. Tattha kira nirayapālā mahantamahante khure upari dhāre katvā santharanti, tato yāhi gabbhapātanakharabhesajjāni <a name="P5.0275"></a> pivitvā gabbhā pātitā, tā gabbhapātiniyo itthiyo jalitehi āvudhehi pothentā anubandhanti, tā tikhiṇakhuradhārāsu khaṇḍākhaṇḍikā hutvā punappunaṃ uṭṭhāya taṃ durabhisambhavaṃ khuradhāranirayaṃ akkamantiyo atikkamitvā nirayapālehi anubaddhā duggaṃ duratikkamaṃ visamaṃ vetaraṇiṃ nadiṃ patanti. Tattha kammakāraṇaṃ <span class="bld">nimijātake</span> (jā. 2.22.421 ādayo) āvi bhavissati.</p>



<p class="bodytext">Evaṃ gabbhapātinīnaṃ nirayaṃ dassetvā mahāsatto yattha paradārikā ca aticāriniyo ca patantā paccanti, taṃ kaṇṭakasimbalinirayaṃ dassento <span class="bld">‘‘ayomayā’’</span>tiādimāha. Tattha <span class="bld">ubhato abhilambantī</span>ti vetaraṇiyā ubhosu tīresu tāsaṃ simbalīnaṃ sākhā olambanti. <span class="bld">Te accimanto</span>ti te pajjalitasarīrā sattā accimanto hutvā tiṭṭhanti. <span class="bld">Yojana</span>nti tigāvutaṃ tesaṃ sarīraṃ, tato uṭṭhitajālāya pana saddhiṃ yojanaubbedhā honti. <span class="bld">Ete vajantī</span>ti te paradārikā sattā nānāvidhehi āvudhehi koṭṭiyamānā ete simbaliniraye abhiruhanti. <span class="bld">Te patantī</span>ti te bahūni vassasahassāni rukkhaviṭapesu laggā jhāyitvā puna nirayapālehi āvudhehi vihatā vivattā hutvā parivattitvā adhosīsakā patanti. <span class="bld">Puthū</span>ti bahū. <span class="bld">Vinividdhaṅgā</span>ti tesaṃ tato patanakāle heṭṭhā ayapathavito sūlāni uṭṭhahitvā tesaṃ matthakaṃ paṭicchanti, tāni tesaṃ adhomaggena nikkhamanti, te evaṃ sūlesu viddhasarīrā cirarattā sayanti. <span class="bld">Dīgha</span>nti supinepi niddaṃ alabhantā dīgharattaṃ jaggantīti attho. <span class="bld">Ratyā vivasāne</span>ti rattīnaṃ accayena, cirakālātikkamenāti attho<a name="M5.0294"></a>. <span class="bld">Pavajjantī</span>ti saṭṭhiyojanikaṃ jalitaṃ lohakumbhiṃ kappena saṇṭhitaṃ jalitatambaloharasapuṇṇaṃ lohakumbhiṃ nirayapālehi khittā paccanti. <span class="bld">Dussīlā</span>ti paradārikā.</p>



<p class="bodytext">Evaṃ mahāsatto paradārikaaticārikānaṃ paccanasimbalinirayaṃ dassetvā ito paraṃ sāmikavattasassusasuravattādīni apūrentīnaṃ paccanaṭṭhānaṃ pakāsento <span class="bld">‘‘yā cā’’</span>tiādimāha. Tattha <span class="bld">atimaññatī</span>ti <span class="bld">bhisajātake</span> (jā. 1.14.78 ādayo) vuttaṃ sāmikavattaṃ akarontī atikkamitvā maññati. <span class="bld">Jeṭṭhaṃ vā</span>ti sāmikassa jeṭṭhabhātaraṃ. <span class="bld">Nanandara</span>nti sāmikassa bhaginiṃ. Etesampi hi aññatarassa hatthapādapiṭṭhiparikammanhāpanabhojanādibhedaṃ vattaṃ apūrentī tesu hirottappaṃ anupaṭṭhapentī te atimaññati nāma, sāpi niraye nibbatti. <span class="bld">Vaṅkenā</span>ti tassā sāmikavattādīnaṃ aparipūrikāya sāmikādayo akkositvā paribhāsitvā niraye nibbattāya lohapathaviyaṃ <a name="V5.0269"></a> nipajjāpetvā ayasaṅkunā mukhaṃ vivaritvā balisena jivhaggaṃ nibbahanti, rajjubandhanena sabandhanaṃ kaḍḍhanti. <span class="bld">Kimina</span>nti kimibharitaṃ. Idaṃ vuttaṃ hoti – mahārāja, so nerayikasatto evaṃ nikkaḍḍhitaṃ attano byāmena byāmamattaṃ jivhaṃ āvudhehi koṭṭitakoṭṭitaṭṭhāne sañjātehi mahādoṇippamāṇehi kimīhi bharitaṃ passati. <span class="bld">Viññāpetuṃ na sakkotī</span>ti nirayapāle yācitukāmopi kiñci vattuṃ na sakkoti. <span class="bld">Tāpane</span>ti evaṃ sā tattha bahūni vassasahassāni paccitvā puna tāpanamahāniraye paccati.</p>



<p class="bodytext">Evaṃ mahāsatto sāmikavattasassusasuravattādīni apūrentīnaṃ paccananirayaṃ dassetvā idāni sūkarikādīnaṃ paccananiraye dassento <span class="bld">‘‘orabbhikā’’</span>tiādimāha<a name="P5.0276"></a>. Tattha <span class="bld">avaṇṇe vaṇṇakārakā</span>ti pesuññakārakā. <span class="bld">Khāranadi</span>nti ete orabbhikādayo etehi sattiādīhi haññamānā vetaraṇiṃ nadiṃ patantīti attho. Sesāni orabbhikādīnaṃ paccanaṭṭhānāni nimijātake āvi bhavissanti. <span class="bld">Kuṭakārī</span>ti kūṭavinicchayassa ceva tulākūṭādīnañca kārake sandhāyetaṃ vuttaṃ. Tattha kūṭavinicchayakūṭaṭṭakārakakūṭaagghāpanikānaṃ paccananirayā nimijātake āvi bhavissanti. <span class="bld">Vanta</span>nti vamitakaṃ. <span class="bld">Durattāna</span>nti duggatattabhāvānaṃ. Idaṃ vuttaṃ hoti – mahārāja, te durattabhāvā sattā ayakūṭehi matthake bhijjamāne vamanti, tato taṃ vantaṃ jalitaayakapallehi tesu ekaccānaṃ mukhe khipanti<a name="M5.0295"></a>, iti te paresaṃ vantaṃ bhuñjanti nāma. <span class="bld">Bheraṇḍakā</span>ti siṅgālā. <span class="bld">Vipphandamāna</span>nti adhomukhaṃ nipajjāpitaṃ nikkaḍḍhitajivhaṃ ito cito ca vipphandamānaṃ. <span class="bld">Migenā</span>ti okacārakamigena. <span class="bld">Pakkhinā</span>ti tathārūpeneva. <span class="bld">Gantā te</span>ti gantāro te. <span class="bld">Nirayussada</span>nti ussadanirayaṃ. Pāḷiyaṃ pana ‘‘nirayaṃ adho’’ti likhitaṃ. Ayaṃ pana nirayo nimijātake āvi bhavissatīti.</p>



<p class="bodytext">Iti mahāsatto ettake niraye dassetvā idāni devalokavivaraṇaṃ katvā rañño devaloke dassento āha –</p>



<p class="hangnum"><span class="newparamark" id="kn14b_19_para133"></span><a name="para133"></a><span class="paranum">133</span>.</p>



<p class="gatha1"> ‘‘Santo ca uddhaṃ gacchanti, suciṇṇenidha kammunā;</p>



<p class="gathalast">Suciṇṇassa phalaṃ passa, saindā devā sabrahmakā.</p>



<p class="hangnum"><span class="newparamark" id="kn14b_19_para134"></span><a name="para134"></a><span class="paranum">134</span>.</p>



<p class="gatha1"> ‘‘Taṃ taṃ brūmi mahārāja, dhammaṃ raṭṭhapatī cara;</p>



<p class="gathalast">Tathā rāja carāhi dhammaṃ, yathā taṃ suciṇṇaṃ nānutappeyya pacchā’’ti.</p>



<p class="bodytext">Tattha <a name="V5.0270"></a> <span class="bld">santo</span>ti kāyādīhi upasantā. <span class="bld">Uddha</span>nti devalokaṃ. <span class="bld">Saindā</span>ti tattha tattha indehi saddhiṃ. Mahāsatto hissa cātumahārājādike deve dassento, ‘‘mahārāja, cātumahārājike deve passa, cattāro mahārājāno passa, tāvatiṃse passa, sakkaṃ passā’’ti evaṃ sabbepi saindake sabrahmake ca deve dassento ‘‘idampi suciṇṇassa phalaṃ idampi phala’’nti dassesi. <span class="bld">Taṃ taṃ brūmī</span>ti tasmā taṃ bhaṇāmi. <span class="bld">Dhamma</span>nti ito paṭṭhāya pāṇātipātādīni pañca verāni pahāya dānādīni puññāni karohīti. <span class="bld">Yathā taṃ suciṇṇaṃ nānutappeyyā</span>ti yathā taṃ dānādipuññakammaṃ suciṇṇaṃ pitughātakammapaccayaṃ vippaṭisāraṃ paṭicchādetuṃ samatthatāya taṃ nānutappeyya, tathā taṃ suciṇṇaṃ cara, bahuṃ puññaṃ karohīti attho.</p>



<p class="bodytext">So <a name="P5.0277"></a> mahāsattassa dhammakathaṃ sutvā tato paṭṭhāya assāsaṃ paṭilabhi. Bodhisatto pana kiñci kālaṃ tattha vasitvā attano vasanaṭṭhānaññeva gato.</p>



<p class="bodytext">Satthā <a name="M5.0296"></a> imaṃ dhammadesanaṃ āharitvā ‘‘na, bhikkhave, idāneva, pubbepesa mayā assāsitoyevā’’ti vatvā jātakaṃ samodhānesi ‘‘tadā rājā ajātasattu ahosi, isigaṇo buddhaparisā, saṃkiccapaṇḍito pana ahameva ahosi’’nti.</p>



<p class="centered">Saṃkiccajātakavaṇṇanā dutiyā.</p>



<p class="bodytext">Jātakuddānaṃ –</p>



<p class="gatha1">Atha saṭṭhinipātamhi, suṇātha mama bhāsitaṃ;</p>



<p class="gatha2">Jātakasavhayano pavaro, soṇakaarindamasavhayano;</p>



<p class="gathalast">Tathā vuttarathesabhakiccavaroti.</p>



<p class="centered">Saṭṭhinipātavaṇṇanā niṭṭhitā.</p>

<a class="khanti" id="kn14b_20"></a>

<p class="chapter">20. Sattatinipāto</p>



<p class="hangnum"> </p>



<p class="bodytext"> [531] 1. Kusajātakavaṇṇanā</p>



<p class="bodytext"><span class="bld">Idaṃ</span> <a name="V5.0271"></a><a name="P5.0278"></a> <span class="bld">te raṭṭha</span>nti idaṃ satthā jetavane viharanto ukkaṇṭhitabhikkhuṃ ārabbha kathesi. Eko kira sāvatthivāsī kulaputto sāsane uraṃ datvā pabbajito ekadivasaṃ sāvatthiyaṃ piṇḍāya caranto ekaṃ alaṅkataitthiṃ disvā subhanimittaggāhavasena oloketvā kilesābhibhūto anabhirato vihāsi dīghakesanakho kiliṭṭhacīvaro uppaṇḍuppaṇḍukajāto dhamanīsanthatagatto. Yathā hi devalokā cavanadhammānaṃ devaputtānaṃ pañca pubbanimittāni paññāyanti, mālā milāyanti, vatthāni kilissanti, sarīre dubbaṇṇiyaṃ okkamati, ubhohi kacchehi sedā muccanti, devo devāsane nābhiramati, evameva sāsanā cavanadhammānaṃ ukkaṇṭhitabhikkhūnaṃ pañca pubbanimittāni paññāyanti, saddhāpupphāni milāyanti, sīlavatthāni kilissanti, sarīre maṅkutāya ceva ayasavasena ca dubbaṇṇiyaṃ okkamati, kilesasedā muccanti, araññarukkhamūlasuññāgāresu nābhiramanti. Tassapi tāni paññāyiṃsu. Atha naṃ bhikkhū satthu santikaṃ netvā ‘‘ayaṃ, bhante, ukkaṇṭhito’’ti dassesuṃ. Satthā ‘‘saccaṃ kira tvaṃ, bhikkhu, ukkaṇṭhitosī’’ti taṃ pucchitvā ‘‘saccaṃ, bhante’’ti vutte ‘‘mā, bhikkhu, kilesavasiko hohi, mātugāmo nāmesa pāpo, tasmiṃ paṭibaddhacittataṃ vinodehi, sāsane abhirama, mātugāme paṭibaddhacittatāya hi tejavantopi porāṇakapaṇḍitā nittejā hutvā anayabyasanaṃ pāpuṇiṃsū’’ti vatvā atītaṃ āhari.</p>



<p class="bodytext">Atīte mallaraṭṭhe kusāvatīrājadhāniyaṃ okkāko nāma rājā dhammena samena rajjaṃ kāresi. Tassa soḷasannaṃ itthisahassānaṃ jeṭṭhikā <a name="P5.0279"></a><a name="M5.0297"></a> sīlavatī nāma aggamahesī ahosi, sā neva puttaṃ, na dhītaraṃ labhi. Athassa nāgarā ceva raṭṭhavāsino ca rājanivesanadvāre sannipatitvā ‘‘raṭṭhaṃ nassissati, raṭṭhaṃ nassissatī’’ti upakkosiṃsu. Rājā sīhapañjaraṃ ugghāṭetvā ‘‘mayi rajjaṃ kārente adhammakāro nāma natthi, kasmā upakkosathā’’ti pucchi. ‘‘Saccaṃ, deva, adhammakāro nāma natthi, apica vaṃsānurakkhako <a name="M5.0298"></a> pana vo putto natthi, añño <a name="V5.0272"></a> rajjaṃ gahetvā raṭṭhaṃ nāsessati, tasmā dhammena rajjaṃ kāretuṃ samatthaṃ puttaṃ patthethā’’ti. ‘‘Puttaṃ patthento kiṃ karomī’’ti? ‘‘Paṭhamaṃ tāva ekaṃ sattāhaṃ cullanāṭakaṃ dhammanāṭakaṃ katvā vissajjetha, sace sā puttaṃ labhissati, sādhu, no ce, atha majjhimanāṭakaṃ vissajjetha, tato jeṭṭhanāṭakaṃ, avassaṃ ettakāsu itthīsu ekā puññavatī puttaṃ labhissatī’’ti. Rājā tesaṃ vacanena tathā katvā satta divase yathāsukhaṃ abhiramitvā āgatāgataṃ pucchi – ‘‘kacci vo putto laddho’’ti? Sabbā ‘‘na labhāma, devā’’ti āhaṃsu. Rājā ‘‘na me putto uppajjissatī’’ti anattamano ahosi. Nāgarā puna tatheva upakkosiṃsu. Rājā ‘‘kiṃ upakkosatha, mayā tumhākaṃ vacanena nāṭakāni vissaṭṭhāni, ekāpi puttaṃ na labhati, idāni kiṃ karomā’’ti āha. ‘‘Deva, etā dussīlā bhavissanti nippuññā, natthi etāsaṃ puttalābhāya puññaṃ, tumhe etāsu puttaṃ alabhantīsupi mā appossukkataṃ āpajjatha, aggamahesī vo sīlavatī devī sīlasampannā, taṃ vissajjetha, tassā putto uppajjissatī’’ti.</p>



<p class="bodytext">So ‘‘sādhū’’ti sampaṭicchitvā ‘‘ito kira sattame divase rājā sīlavatiṃ deviṃ dhammanāṭakaṃ katvā vissajjessati, purisā sannipatantū’’ti bheriṃ carāpetvā sattame divase deviṃ alaṅkārāpetvā rājanivesanā otāretvā vissajjesi. Tassā sīlatejena sakkassa bhavanaṃ uṇhākāraṃ dassesi. Sakko ‘‘kiṃ nu kho’’ti āvajjento deviyā puttapatthanabhāvaṃ ñatvā ‘‘etissā mayā puttaṃ <a name="P5.0280"></a> dātuṃ vaṭṭati, atthi nu kho devaloke etissā anucchaviko putto’’ti upadhārento bodhisattaṃ addasa. So kira tadā tāvatiṃsabhavane āyuṃ khepetvā uparidevaloke nibbattitukāmo ahosi. Sakko tassa vimānadvāraṃ gantvā taṃ pakkositvā, ‘‘mārisa, tayā manussalokaṃ gantvā okkākarañño aggamahesiyā kucchimhi paṭisandhiṃ gaṇhituṃ vaṭṭatī’’ti sampaṭicchāpetvā aparampi devaputtaṃ ‘‘tvampi etissā eva putto bhavissasī’’ti vatvā ‘‘mā kho panassā koci sīlaṃ bhindatū’’ti mahallakabrāhmaṇavesena rañño nivesanadvāraṃ agamāsi.</p>



<p class="bodytext">Mahājanopi nhāto alaṅkato ‘‘ahaṃ deviṃ gaṇhissāmi, ahaṃ deviṃ gaṇhissāmī’’ti rājadvāre sannipatitvā sakkañca disvā ‘‘tvaṃ kasmā āgatosī’’ti <a name="M5.0299"></a> parihāsamakāsi. Sakko ‘‘kiṃ maṃ tumhe garahatha, sacepi me sarīraṃ jiṇṇaṃ, rāgo pana na jīrati, sace sīlavatiṃ labhissāmi, ādāya naṃ gamissāmīti āgatomhī’’ti vatvā attano ānubhāvena sabbesaṃ puratova aṭṭhāsi. Añño koci tassa tejena purato bhavituṃ nāsakkhi. So taṃ sabbālaṅkārapaṭimaṇḍitaṃ nivesanā nikkhamantiññeva hatthe gahetvā pakkāmi. Atha naṃ tattha tattha ṭhitā <a name="V5.0273"></a> garahiṃsu ‘‘passatha, bho, mahallakabrāhmaṇo evaṃ uttamarūpadharaṃ deviṃ ādāya gacchati, attano yuttaṃ na jānātī’’ti. Devīpi ‘‘mahallako maṃ gahetvā gacchatī’’ti na aṭṭīyati na harāyati. Rājāpi vātapāne ṭhatvā ‘‘ko nu kho deviṃ gahetvā gacchatī’’ti olokento taṃ disvā anattamano ahosi.</p>



<p class="bodytext">Sakko taṃ ādāya nagaradvārato nikkhamitvā dvārasamīpe ekaṃ gharaṃ māpesi vivaṭadvāraṃ paññattakaṭṭhattharikaṃ. Atha naṃ sā ‘‘idaṃ te nivesana’’nti pucchi. So ‘‘āma, bhadde, pubbe panāhaṃ eko, idānimhā mayaṃ dve janā, ahaṃ bhikkhāya caritvā taṇḍulādīni āharissāmi, tvaṃ imissā kaṭṭhattharikāya nipajjāhī’’ti vatvā taṃ mudunā hatthena parāmasanto <a name="P5.0281"></a> dibbasamphassaṃ pharāpetvā tattha nipajjāpesi. Sā dibbasamphassapharaṇena saññaṃ vissajjesi. Atha naṃ attano ānubhāvena tāvatiṃsabhavanaṃ netvā alaṅkatavimāne dibbasayane nipajjāpesi. Sā sattame divase pabujjhitvā taṃ sampattiṃ disvā ‘‘na so brāhmaṇo manusso, sakko bhavissatī’’ti aññāsi. Sakkopi tasmiṃ samaye pāricchattakamūle dibbanāṭakaparivuto nisinno ahosi. Sā sayanā uṭṭhāya tassa santikaṃ gantvā vanditvā ekamantaṃ aṭṭhāsi. Atha naṃ sakko ‘‘varaṃ te, devi, dadāmi, gaṇhāhī’’ti āha. ‘‘Tena hi, deva, ekaṃ puttaṃ me dehī’’ti. ‘‘Devi, tiṭṭhatu eko putto, ahaṃ te dve putte dassāmi. Tesu pana eko paññavā bhavissati virūpavā, eko rūpavā na paññavā. Tesu kataraṃ paṭhamaṃ icchasī’’ti? ‘‘Paññavantaṃ, devā’’ti. So ‘‘sādhū’’ti vatvā tassā kusatiṇaṃ dibbavatthaṃ dibbacandanaṃ pāricchattakapupphaṃ kokanudañca nāma vīṇaṃ datvā taṃ ādāya rañño sayanagharaṃ pavisitvā raññā saddhiṃ ekasayane nipajjāpetvā aṅguṭṭhakena tassā nābhiṃ parāmasi. Tasmiṃ khaṇe <a name="M5.0300"></a> bodhisatto tassā kucchimhi paṭisandhiṃ gaṇhi. Sakkopi sakaṭṭhānameva gato. Paṇḍitā devī gabbhassa patiṭṭhitabhāvaṃ jāni.</p>



<p class="bodytext">Atha naṃ pabuddho rājā disvā, ‘‘devi, kena nītāsī’’ti pucchi. ‘‘Sakkena, devā’’ti. ‘‘Ahaṃ paccakkhato ekaṃ mahallakabrāhmaṇaṃ taṃ ādāya gacchantaṃ addasaṃ, kasmā maṃ vañcesī’’ti? ‘‘Saddahatha, deva, sakko maṃ gahetvā devalokaṃ nesī’’ti. ‘‘Na saddahāmi, devī’’ti. Athassa sā sakkadattiyaṃ kusatiṇaṃ dassetvā ‘‘saddahathā’’ti āha. Rājā ‘‘kusatiṇaṃ nāma yato kutoci labbhatī’’ti na saddahi. Athassa sā dibbavatthādīni dassesi. Rājā tāni disvā saddahitvā, ‘‘bhadde, sakko tāva taṃ netu, putto pana te laddho’’ti pucchi. ‘‘Laddho mahārāja, gabbho me patiṭṭhito’’ti. So tuṭṭho tassā gabbhaparihāraṃ adāsi<a name="V5.0274"></a>. Sā dasamāsaccayena puttaṃ vijāyi, tassa aññaṃ nāmaṃ akatvā kusatiṇanāmameva <a name="P5.0282"></a> akaṃsu. Kusakumārassa padasā gamanakāle itaro devaputto tassā kucchiyaṃ paṭisandhiṃ gaṇhi. Sā dasamāse paripuṇṇe puttaṃ vijāyi, tassa ‘‘jayampatī’’ti nāmaṃ kariṃsu. Te mahantena yasena vaḍḍhiṃsu. Bodhisatto paññavā ācariyassa santike kiñci sippaṃ anuggahetvā attanova paññāya sabbasippesu nipphattiṃ pāpuṇi.</p>



<p class="bodytext">Athassa soḷasavassakāle rājā rajjaṃ dātukāmo deviṃ āmantetvā ‘‘bhadde, puttassa te rajjaṃ datvā nāṭakāni upaṭṭhapessāma, mayaṃ jīvantāyeva naṃ rajje patiṭṭhitaṃ passissāma, sakalajambudīpe kho pana yassa rañño dhītaraṃ icchati, tamassa ānetvā aggamahesiṃ karissāma, cittamassa jānāhi, kataraṃ rājadhītaraṃ rocesī’’ti āha. Sā ‘‘sādhū’’ti sampaṭicchitvā ‘‘kumārassa imaṃ pavattiṃ ārocetvā cittaṃ jānāhī’’ti ekaṃ paricārikaṃ pesesi. Sā gantvā tassa taṃ pavattiṃ ārocesi. Taṃ sutvā mahāsatto cintesi – ‘‘ahaṃ na rūpavā, rūpasampannā rājadhītā ānītāpi maṃ disvā ‘kiṃ me iminā virūpenā’ti palāyissati iti no lajjitabbakaṃ bhavissati, kiṃ me gharāvāsena, dharamāne mātāpitaro upaṭṭhahitvā tesaṃ accayena nikkhamitvā pabbajissāmī’’ti. So ‘‘mayhaṃ neva rajjenattho, na nāṭakehi, ahaṃ mātāpitūnaṃ accayena pabbajissāmī’’ti āha. Sā gantvā tassa kathaṃ deviyā ārocesi, devīpi rañño ārocesi. Rājā anattamano hutvā puna katipāhaccayena sāsanaṃ pesesi. Sopi <a name="M5.0301"></a> paṭibāhatiyeva. Evaṃ yāvatatiyaṃ paṭibāhitvā catutthavāre cintesi – ‘‘mātāpitūhi saddhiṃ ekantena paṭipakkhabhāvo nāma na yutto, ekaṃ upāyaṃ karissāmī’’ti.</p>



<p class="bodytext">So kammārajeṭṭhakaṃ pakkosāpetvā bahuṃ suvaṇṇaṃ datvā ‘‘ekaṃ itthirūpakaṃ karohī’’ti uyyojetvā tasmiṃ pakkante aññaṃ suvaṇṇaṃ gahetvā sayampi itthirūpakaṃ akāsi. Bodhisattānañhi adhippāyo nāma samijjhati. Taṃ suvaṇṇarūpakaṃ jivhāya avaṇṇanīyasobhaṃ ahosi. Atha naṃ mahāsatto khomaṃ nivāsāpetvā sirigabbhe ṭhapāpesi. So kammārajeṭṭhakena ābhatarūpakaṃ disvā taṃ garahitvā ‘‘gaccha amhākaṃ sirigabbhe ṭhapitarūpakaṃ āharā’’ti āha. So sirigabbhaṃ paviṭṭho <a name="P5.0283"></a> taṃ disvā ‘‘kumārena saddhiṃ abhiramituṃ ekā devaccharā, āgatā bhavissatī’’ti hatthaṃ pasāretuṃ avisahanto nikkhamitvā ‘‘deva, sirigabbhe ayyā ekikāva ṭhitā, upagantuṃ na sakkomī’’ti āha. ‘‘Tāta, gaccha, suvaṇṇarūpakaṃ etaṃ, āharā’’ti puna pesito āhari. Kumāro kammārena kataṃ rūpakaṃ suvaṇṇagabbhe nikkhipāpetvā attanā <a name="V5.0275"></a> kataṃ alaṅkārāpetvā rathe ṭhapāpetvā ‘‘evarūpaṃ labhanto gaṇhāmī’’ti mātu santikaṃ pahiṇi.</p>



<p class="bodytext">Sā amacce pakkosāpetvā, ‘‘tātā, mayhaṃ putto mahāpuñño sakkadattiyo anucchavikaṃ kumārikaṃ labhissati, tumhe evarūpaṃ labhantā gaṇhissatha, imaṃ rūpakaṃ paṭicchannayāne ṭhapetvā sakalajambudīpaṃ carantā yassa rañño evarūpaṃ dhītaraṃ passatha, tassetaṃ datvā ‘okkākarājā tumhehi saddhiṃ āvāhaṃ karissatī’ti divasaṃ vavatthapetvā āgacchathā’’ti āha. Te ‘‘sādhū’’ti taṃ ādāya mahantena parivārena nikkhamitvā vicarantā yaṃ rājadhāniṃ pāpuṇanti, tattha sāyanhasamaye mahājanassa samosaraṇaṭṭhāne taṃ rūpakaṃ vatthapupphālaṅkārehi alaṅkaritvā suvaṇṇasivikaṃ āropetvā titthamagge ṭhapetvā amaccā sayaṃ paṭikkamitvā āgatāgatānaṃ kathāsavanatthaṃ ekamante tiṭṭhanti. Mahājano taṃ oloketvā ‘‘suvaṇṇarūpaka’’nti saññaṃ akatvā ‘‘ayaṃ manussitthī samānāpi devaccharapaṭibhāgā ativiya sobhati, kiṃ nu kho ettha ṭhitā, kuto vā āgatā, amhākaṃ nagare evarūpā natthī’’ti vaṇṇento pakkamati. Taṃ sutvā amaccā ‘‘sace idha evarūpā dārikā bhaveyya, ‘asukā rājadhītā viya <a name="M5.0302"></a> asukā amaccadhītā viyā’ti vadeyyuṃ, addhā idha evarūpā natthī’’ti taṃ ādāya aññaṃ nagaraṃ gacchanti.</p>



<p class="bodytext">Te evaṃ vicarantā anupubbena maddaraṭṭhe sāgalanagaraṃ sampāpuṇiṃsu. Tattha maddarañño aṭṭha dhītaro uttamarūpadharā devaccharapaṭibhāgā, tāsaṃ sabbajeṭṭhikā pabhāvatī nāma. Tassā sarīrato <a name="P5.0284"></a> bālasūriyassa pabhā viya pabhā niccharanti, andhakārepi catuhatthe antogabbhe padīpakiccaṃ natthi, sabbo gabbho ekobhāsova hoti. Dhātī panassā khujjā, sā pabhāvatiṃ bhojetvā tassā sīsanhāpanatthaṃ aṭṭhahi vaṇṇadāsīhi aṭṭha ghaṭe gāhāpetvā sāyanhasamaye udakatthāya gacchantī titthamagge ṭhitaṃ taṃ rūpakaṃ disvā ‘‘pabhāvatī’’ti saññāya ‘‘ayaṃ dubbinītā ‘sīsaṃ nhāyissāmī’ti amhe udakatthāya pesetvā paṭhamataraṃ āgantvā titthamagge ṭhitā’’ti kujjhitvā ‘‘are kulalajjāpanike amhehi purimataraṃ āgantvā kasmā idha ṭhitāsi, sace rājā jānissati, nāsessati no’’ti vatvā hatthena gaṇḍapasse pahari, hatthatalaṃ bhijjamānaṃ viya jātaṃ. Tato ‘‘suvaṇṇarūpaka’’nti ñatvā hasamānā tāsaṃ vaṇṇadāsīnaṃ santikaṃ gacchantī ‘‘passathetaṃ me kammaṃ, mama dhītātisaññāya pahāraṃ adāsiṃ, ayaṃ mama dhītu santike kimagghati, kevalaṃ me hattho dukkhāpito’’ti āha.</p>



<p class="bodytext">Atha naṃ rājadūtā gahetvā ‘‘tvaṃ ‘mama dhītā ito abhirūpatarā’ti vadantī kaṃ nāma kathesī’’ti <a name="V5.0276"></a> āhaṃsu. ‘‘Maddarañño dhītaraṃ pabhāvatiṃ, idaṃ rūpakaṃ tassā soḷasimpi kalaṃ na agghatī’’ti. Te tuṭṭhamānasā rājadvāraṃ gantvā ‘‘okkākarañño dūtā dvāre ṭhitā’’ti paṭihāresuṃ. Rājā āsanā vuṭṭhāya ṭhitakova ‘‘pakkosathā’’ti āha. Te pavisitvā rājānaṃ vanditvā ‘‘mahārāja, amhākaṃ rājā tumhākaṃ ārogyaṃ pucchatī’’ti vatvā katasakkārasammānā ‘‘kimatthaṃ āgatatthā’’ti puṭṭhā ‘‘amhākaṃ rañño sīhassaro putto kusakumāro nāma, rājā tassa rajjaṃ dātukāmo amhe tumhākaṃ santikaṃ pahiṇi, tumhākaṃ kira dhītā pabhāvatī, taṃ tassa detha, imañca suvaṇṇarūpakaṃ deyyadhammaṃ gaṇhathā’’ti taṃ rūpakaṃ tassa adaṃsu. Sopi ‘‘evarūpena mahārājena saddhiṃ vivāhamaṅgalaṃ bhavissatī’’ti tuṭṭhacitto sampaṭicchi<a name="P5.0285"></a>. Atha naṃ dūtā āhaṃsu – ‘‘mahārāja, amhehi <a name="M5.0303"></a> na sakkā papañcaṃ kātuṃ, kumārikāya laddhabhāvaṃ rañño ārocessāma, atha naṃ so āgantvā ādāya gamissatī’’ti. So ‘‘sādhū’’ti vatvā tesaṃ sakkāraṃ katvā vissajjesi. Te gantvā rañño ca deviyā ca ārocesuṃ. Rājā mahantena parivārena kusāvatito nikkhamitvā anupubbena sāgalanagaraṃ pāpuṇi. Maddarājā paccuggantvā taṃ nagaraṃ pavesetvā mahantaṃ sakkāramakāsi.</p>



<p class="bodytext">Sīlavatī devī paṇḍitattā ‘‘ko jānāti, kiṃ bhavissatī’’ti ekāhadvīhaccayena maddarājānaṃ āha – ‘‘mahārāja, suṇisaṃ daṭṭhukāmāmhī’’ti. So ‘‘sādhū’’ti sampaṭicchitvā taṃ pakkosāpesi. Pabhāvatī sabbālaṅkārapaṭimaṇḍitā dhātigaṇaparivutā āgantvā sassuṃ vandi. Sā taṃ disvā cintesi – ‘‘ayaṃ kumārikā abhirūpā, mayhaṃ putto virūpo. Sace esā taṃ passissati, ekāhampi avasitvā palāyissati, upāyaṃ karissāmī’’ti. Sā maddarājānaṃ āmantetvā, ‘‘mahārāja, suṇisā me puttassa anucchavikā, apica kho pana amhākaṃ kulapaveṇiyā āgataṃ cārittaṃ atthi, sace ayaṃ tasmiṃ cāritte vattissati, nessāmi na’’nti āha. ‘‘Kiṃ pana vo cāritta’’nti. ‘‘Amhākaṃ vaṃse yāva ekassa gabbhassa patiṭṭhānaṃ hoti, tāva divā sāmikaṃ passituṃ na labhati. Sace esā tathā karissati, nessāmi na’’nti. Rājā ‘‘kiṃ, amma, sakkhissasi evaṃ vattitu’’nti dhītaraṃ pucchi. Sā ‘‘āma tātā’’ti āha. Tato okkākarājā maddarañño bahuṃ dhanaṃ datvā taṃ ādāya pakkāmi. Maddarājāpi mahantena parivārena dhītaraṃ uyyojesi.</p>



<p class="bodytext">Okkāko kusāvatiṃ gantvā nagaraṃ alaṅkārāpetvā sabbabandhanāni mocetvā puttassa abhisekaṃ katvā rajjaṃ datvā pabhāvatiṃ aggamahesiṃ kāretvā nagare ‘‘kusarājassa āṇā’’ti bheriṃ carāpesi. Sakalajambudīpatale rājāno yesaṃ dhītaro atthi, te kusarañño dhītaro pahiṇiṃsu<a name="V5.0277"></a>. Yesaṃ puttā <a name="P5.0286"></a> atthi, te tena saddhiṃ mittabhāvaṃ ākaṅkhantā putte upaṭṭhāke katvā pahiṇiṃsu. Bodhisattassa nāṭakaparivāro mahā ahosi, mahantena yasena rajjaṃ kāresi. So pabhāvatiṃ divā passituṃ na labhati, sāpi taṃ divā passituṃ na labhati, ubhinnaṃ rattidassanameva hoti. Tattha pabhāvatiyā sarīrappabhāpi abbohārikā ahosi. Bodhisatto sirigabbhato rattiṃyeva nikkhamati.</p>



<p class="bodytext">So <a name="M5.0304"></a> katipāhaccayena pabhāvatiṃ divā daṭṭhukāmo mātuyā ārocesi. Sā ‘‘mā te tāta, rucci, yāva ekaṃ puttaṃ labhasi, tāva āgamehī’’ti, paṭikkhipi. So punappunaṃ yāciyeva. Atha naṃ sā āha – ‘‘tena hi hatthisālaṃ gantvā hatthimeṇḍavesena tiṭṭha, ahaṃ taṃ tattha ānessāmi, atha naṃ akkhīni pūretvā olokeyyāsi, mā ca attānaṃ jānāpehī’’ti. So ‘‘sādhū’’ti sampaṭicchitvā hatthisālaṃ agamāsi. Athassa mātā hatthisālaṃ alaṅkārāpetvā pabhāvatiṃ ‘‘ehi sāmikassa hatthino passāmā’’ti tattha netvā ‘‘ayaṃ hatthī asuko nāma, ayaṃ hatthī asuko nāmā’’ti tassā dassesi. Tattha taṃ rājā mātu pacchato gacchantiṃ disvā hatthigopakavesena hatthichakaṇapiṇḍena piṭṭhiyaṃ pahari. Sā kuddhā ‘‘rañño kathetvā te hatthaṃ chindāpessāmī’’ti vatvā deviṃ ujjhāpesi. Rājamātā ‘‘mā amma kujjhī’’ti suṇisaṃ saññāpetvā piṭṭhiṃ parimajji. Punapi rājā taṃ daṭṭhukāmo hutvā assasālāya assagopakavesena taṃ disvā tatheva assachakaṇapiṇḍena pahari. Tadāpi taṃ kuddhaṃ sassu saññāpesi.</p>



<p class="bodytext">Punekadivase pabhāvatī mahāsattaṃ passitukāmā hutvā sassuyā ārocetvā ‘‘alaṃ mā te ruccī’’ti paṭikkhittāpi punappunaṃ yāci. Atha naṃ sā āha – ‘‘tena hi sve mama putto nagaraṃ padakkhiṇaṃ karissati, tvaṃ sīhapañjaraṃ vivaritvā taṃ passeyyāsī’’ti. Evañca pana vatvā punadivase nagaraṃ alaṅkārāpetvā jayampatikumāraṃ rājavesaṃ gāhāpetvā hatthipiṭṭhe nisīdāpetvā bodhisattaṃ pacchimāsane nisīdāpetvā nagaraṃ padakkhiṇaṃ kārāpesi. Sā pabhāvatiṃ ādāya sīhapañjare ṭhatvā ‘‘passa tava sāmikassa sirisobhagga’’nti āha. Sā ‘‘anucchaviko <a name="P5.0287"></a> me sāmiko laddho’’ti attamanā ahosi. Taṃ divasaṃ pana mahāsatto hatthimeṇḍavesena jayampatissa pacchimāsane nisīditvā yathādhippāyena pabhāvatiṃ olokento hatthavikārādivasena cittaruciyā keḷiṃ dassesi. Hatthimhi atikkante rājamātā pabhāvatiṃ pucchi – ‘‘diṭṭho te, amma, sāmiko’’ti. ‘‘Āma ayye, pacchimāsane panassa nisinno hatthimeṇḍo ativiya dubbinīto, mayhaṃ hatthavikārādīni dassesi, kasmā evarūpaṃ <a name="M5.0305"></a> alakkhikaṃ <a name="V5.0278"></a> rañño pacchimāsane nisīdāpesuṃ, nīharāpehi na’’nti? ‘‘Amma, rañño pacchimāsane rakkhā nāma icchitabbā’’ti.</p>



<p class="bodytext">Sā cintesi – ‘‘ayaṃ hatthimeṇḍo ativiya nibbhayo, rājānaṃ ‘rājā’tipi na maññati, kiṃ nu kho esova kusarājā, addhā hi eso ativiya virūpo eva bhavissati, teneva maṃ na dassentī’’ti. Sā khujjaṃ kaṇṇamūle āha – ‘‘amma, gaccha tāva jānāhi, kiṃ purimāsane nisinnako rājā, udāhu pacchimāsane’’ti? ‘‘Kathaṃ panāhaṃ jānissāmī’’ti. ‘‘Sace hi so rājā bhavissati, paṭhamataraṃ hatthipiṭṭhito otarissati, imāya saññāya jānāhī’’ti. Sā gantvā ekamante ṭhitā paṭhamaṃ mahāsattaṃ otarantaṃ addasa, pacchā jayampatikumāraṃ. Mahāsattopi ito cito ca olokento khujjaṃ disvā ‘‘iminā nāma kāraṇena esā āgatā bhavissatī’’ti ñatvā taṃ pakkosāpetvā ‘‘imaṃ antaraṃ pabhāvatiyā mā kathehī’’ti daḷhaṃ vatvā uyyojesi. Sā gantvā ‘‘purimāsane nisinno paṭhamaṃ otarī’’ti āha. Pabhāvatī tassā vacanaṃ saddahi.</p>



<p class="bodytext">Mahāsattopi puna daṭṭhukāmo hutvā mātaraṃ yāci. Sā paṭikkhipituṃ asakkontī ‘‘tena hi aññātakavesena uyyānaṃ gacchāhī’’ti āha. So uyyānaṃ gantvā pokkharaṇiyaṃ galappamāṇaṃ udakaṃ pavisitvā paduminipattena sīsaṃ chādetvā pupphitapadumena mukhaṃ āvaritvā aṭṭhāsi. Mātāpissa pabhāvatiṃ uyyānaṃ netvā sāyanhasamaye ‘‘ime rukkhe passa, sakuṇe passa, mige passā’’ti palobhayamānā pokkharaṇītīraṃ pāyāsi. Sā pañcavidhapadumasañchannaṃ pokkharaṇiṃ <a name="P5.0288"></a> disvā nhāyitukāmā paricārikāhi saddhiṃ pokkharaṇiṃ otaritvā kīḷantī taṃ padumaṃ disvā vicinitukāmā hatthaṃ pasāresi. Atha naṃ rājā paduminipattaṃ apanetvā ‘‘ahaṃ kusarājā’’ti vatvā hatthe gaṇhi. Sā tassa mukhaṃ disvā ‘‘yakkho maṃ gaṇhī’’ti viravitvā tattheva visaññitaṃ pattā. Athassā rājā hatthaṃ muñci. Sā saññaṃ paṭilabhitvā ‘‘kusarājā kira maṃ hatthe gaṇhi, imināvāhaṃ hatthisālāya hatthichakaṇapiṇḍena, assasālāya assachakaṇapiṇḍena pahaṭā, ayameva maṃ hatthissa pacchimāsane nisīditvā uppaṇḍesi, kiṃ me evarūpena dummukhena patinā, imaṃ jahitvā ahaṃ jīvantī aññaṃ patiṃ labhissāmī’’ti cintetvā attanā saddhiṃ āgate amacce pakkosāpetvā ‘‘mama yānavāhanaṃ sajjaṃ karotha, ajjeva gamissāmī’’ti āhaṃ<a name="M5.0306"></a>. Te rañño ārocesuṃ. Rājā cintesi – ‘‘sace gantuṃ na labhissati, hadayamassā phalissati, gacchatu puna taṃ attano balena ānessāmī’’ti cintetvā athassā gamanaṃ anujāni. Sā pitunagarameva agamāsi.</p>



<p class="bodytext">Mahāsattopi <a name="V5.0279"></a> uyyānato nagaraṃ pavisitvā alaṅkatapāsādaṃ abhiruhi. Bodhisattañhi sā pubbapatthanāvasena na icchi, sopi pubbakammavaseneva virūpo ahosi. Atīte kira bārāṇasiyaṃ dvāragāme uparimavīthiyā ca heṭṭhimavīthiyā ca dve kulāni vasiṃsu. Ekassa kulassa dve puttā ahesuṃ. Ekassa ekāva dhītā ahosi. Dvīsu puttesu bodhisatto kaniṭṭho. Taṃ kumārikaṃ jeṭṭhakassa adaṃsu. Kaniṭṭho adārabharaṇo bhātu santikeyeva vasi. Athekadivasaṃ tasmiṃ ghare atirasakapūve paciṃsu. Bodhisatto araññaṃ gato hoti. Tassa pūvaṃ ṭhapetvā avasese bhājetvā khādiṃsu. Tasmiṃ khaṇe paccekabuddho bhikkhāya gharadvāraṃ agamāsi. Bodhisattassa bhātujāyā ‘‘cūḷapatino aññaṃ pūvaṃ pacissāmī’’ti taṃ gahetvā paccekabuddhassa adāsi. Sopi taṃ khaṇaññeva araññato āgacchi. Atha naṃ sā āha – ‘‘sāmi, cittaṃ pasādehi, tava koṭṭhāso paccekabuddhassa dinno’’ti. So <a name="P5.0289"></a> ‘‘tava koṭṭhāsaṃ khāditvā mama koṭṭhāsaṃ desi, ahaṃ kiṃ khādissāmī’’ti kuddho paccekabuddhaṃ anugantvā pattato pūvaṃ gaṇhi. Sā mātu gharaṃ gantvā navavilīnaṃ campakapupphavaṇṇaṃ sappiṃ āharitvā paccekabuddhassa pattaṃ pūresi, taṃ obhāsaṃ muñci. Sā taṃ disvā patthanaṃ paṭṭhapesi – ‘‘bhante, iminā dānabalena nibbattanibbattaṭṭhāne me sarīraṃ obhāsajātaṃ hotu, uttamarūpadharā ca bhaveyyaṃ, iminā ca me asappurisena saddhiṃ ekaṭṭhāne vāso mā ahosī’’ti. Iti sā imissā pubbapatthanāya vasena taṃ na icchi. Bodhisattopi taṃ pūva tasmiṃ sappipatte osīdāpetvā patthanaṃ paṭṭhapesi – ‘‘bhante, imaṃ yojanasate vasantimpi ānetvā mama pādaparicārikaṃ kātuṃ samattho bhaveyya’’nti. Tattha yaṃ so kuddho gantvā pūvaṃ gaṇhi, tassa pubbakammassa vasena virūpo ahosi, pubbapatthanāya sā ca taṃ na icchīti.</p>



<p class="bodytext">So pabhāvatiyā gatāya sokappatto ahosi, nānākārehi paricārayamānāpi naṃ sesitthiyo olokāpetumpi nāsakkhiṃsu,<a name="M5.0307"></a>, pabhāvatirahitamassa sakalampi nivesanaṃ tucchaṃ viya khāyi. So ‘‘idāni sāgalanagaraṃ pattā bhavissatī’’ti paccūsasamaye mātu santikaṃ gantvā, ‘‘amma, ahaṃ pabhāvatiṃ ānessāmi, tumhe rajjaṃ anusāsathā’’ti vadanto paṭhamaṃ gāthamāha –</p>



<p class="hangnum"><span class="newparamark" id="kn14b_20_para1"></span><a name="para1"></a><span class="paranum">1</span>.</p>



<p class="gatha1"> ‘‘Idaṃ te raṭṭhaṃ sadhanaṃ sayoggaṃ, sakāyuraṃ sabbakāmūpapannaṃ;</p>



<p class="gathalast">Idaṃ te rajjaṃ anusāsa amma, gacchāmahaṃ yattha piyā pabhāvatī’’ti.</p>



<p class="bodytext">Tattha <span class="bld">sayogga</span>nti hatthiyoggādisahitaṃ. <span class="bld">Sakāyura</span>nti sapañcarājakakudhabhaṇḍaṃ. <span class="bld">Anusāsa, ammā</span>ti <a name="V5.0280"></a> so kira purisassa rajjaṃ datvā puna gaṇhanaṃ nāma na yuttanti pitu vā bhātu vā aniyyādetvā mātu niyyādento evamāha.</p>



<p class="bodytext">Sā tassa kathaṃ sutvā ‘‘tena hi, tāta, appamatto bhaveyyāsi, mātugāmo nāma aparisuddhahadayo’’ti vatvā nānaggarasabhojanassa suvaṇṇakaroṭiṃ pūretvā ‘‘idaṃ antarāmagge bhuñjeyyāsī’’ti <a name="P5.0290"></a> vatvā uyyojesi. So taṃ ādāya mātaraṃ vanditvā tikkhattuṃ padakkhiṇaṃ katvā ‘‘jīvanto puna tumhe passissāmī’’ti vatvā sirigabbhaṃ pavisitvā pañcāvudhaṃ sannayhitvā bhattakaroṭiyā saddhiṃ kahāpaṇasahassaṃ pasibbake katvā kokanudañca vīṇaṃ ādāya nagarā nikkhamitvā maggaṃ paṭipajjitvā mahabbalo mahāthāmo yāva majjhanhikā paṇṇāsa yojanāni gantvā bhattaṃ bhuñjitvā sesadivasabhāgena puna paṇṇāsa yojanāni gantvā ekāheneva yojanasatikaṃ maggaṃ khepetvā sāyanhasamaye nhatvā sāgalanagaraṃ pāvisi. Tasmiṃ paviṭṭhamatteyeva tassa tejena pabhāvatī sayanapiṭṭhe saṇṭhātuṃ asakkontī otaritvā bhūmiyaṃ nipajji. Bodhisattaṃ kilantindriyaṃ vīthiyā gacchantaṃ aññatarā itthī disvā pakkosāpetvā nisīdāpetvā pāde dhovāpetvā sayanaṃ dāpesi. So kilantakāyo nipajjitvā niddaṃ okkami.</p>



<p class="bodytext">Atha sā tasmiṃ niddamupagate bhattaṃ sampādetvā taṃ pabodhetvā bhattaṃ bhojesi. So tuṭṭho tassā saddhiṃ bhattakaroṭiyā kahāpaṇasahassaṃ <a name="M5.0308"></a> adāsi. So pañcāvudhaṃ tattheva ṭhapetvā ‘‘gantabbaṭṭhānaṃ me atthī’’ti vatvā vīṇaṃ ādāya hatthisālaṃ gantvā ‘‘ajja me idha vasituṃ detha, gandhabbaṃ vo karissāmī’’ti vatvā hatthigopakehi anuññāto ekamante nipajjitvā thokaṃ niddāyitvā paṭippassaddhadaratho uṭṭhāya vīṇaṃ muñcitvā ‘‘sāgalanagaravāsino imaṃ saddaṃ suṇantū’’ti vīṇaṃ vādento gāyi. Pabhāvatī bhūmiyaṃ nipannā taṃ saddaṃ sutvāva ‘‘ayaṃ na aññassa vīṇāsaddo, nissaṃsayaṃ kusarājā mamatthāya āgato’’ti aññāsi. Maddarājāpi taṃ saddaṃ sutvā ‘‘ativiya madhuraṃ vādeti, sve etaṃ pakkosāpetvā mama gandhabbaṃ kāressāmī’’ti cintesi.</p>



<p class="bodytext">Bodhisatto ‘‘na sakkā idha vasamānena pabhāvatī daṭṭhuṃ, aṭṭhānameta’’nti pātova nikkhamitvā sāyaṃ bhuttageheyeva pātarāsaṃ bhuñjitvā vīṇaṃ ṭhapetvā rājakumbhakārassa santikaṃ gantvā tassa antevāsikabhāvaṃ upagantvā ekadivaseneva gharaṃ mattikāya pūretvā <a name="P5.0291"></a> ‘‘bhājanāni karomi ācariyā’’ti vatvā, ‘‘āma, kārohī’’ti vutte ekaṃ mattikāpiṇḍaṃ cakke ṭhapetvā cakkaṃ <a name="V5.0281"></a> āviñchi, sakiṃ āviddhameva yāva majjhanhikātikkamā bhamiyeva. So nānāvaṇṇāni khuddakamahantāni bhājanāni katvā pabhāvatiyā atthāya bhājanaṃ karonto nānārūpāni samuṭṭhāpesi. Bodhisattānañhi adhippāyo nāma samijjhati, ‘‘tāni rūpāni pabhāvatīyeva passatū’’ti adhiṭṭhāsi. So sabbabhājanāni sukkhāpetvā pacitvā gehaṃ pūresi. Kumbhakāro nānābhājanāni gahetvā rājakulaṃ agamāsi. Rājā disvā ‘‘kenimāni katānī’’ti pucchi. ‘‘Mayā, devā’’ti. ‘‘Ahaṃ tayā katāni jānāmi, kathehi, kena katānī’’ti? ‘‘Antevāsikena me devā’’ti. ‘‘Na te so antevāsī, ācariyo te so, tvaṃ tassa santike sippaṃ sikkha, ito paṭṭhāya ca so mama dhītānaṃ bhājanāni karotu, imañcassa sahassaṃ dehī’’ti sahassaṃ dāpetvā ‘‘nānāvaṇṇāni imāni khuddakabhājanāni mama dhītānaṃ dehī’’ti āha.</p>



<p class="bodytext">So tāni tāsaṃ santikaṃ netvā ‘‘imāni vo kīḷanatthāya khuddakabhājanānī’’ti āha. Tā sabbā āgamiṃsu. Kumbhakāro mahāsattena pabhāvatiyā atthāya katabhājanameva tassā adāsi. Sā ca bhājanaṃ gahetvā <a name="M5.0309"></a> tattha attano ca mahāsattassa ca khujjāya ca rūpaṃ passitvā ‘‘idaṃ na aññena kataṃ, kusarājeneva kata’’nti ñatvā kujjhitvā bhūmiyaṃ khipitvā ‘‘iminā mayhaṃ attho natthi, icchantānaṃ dehī’’ti āha. Athassā bhaginiyo kuddhabhāvaṃ ñatvā ‘‘khuddakabhājanaṃ kusaraññā katanti maññasi, idaṃ tena na kataṃ, kumbhakāreneva kataṃ, gaṇhāhi na’’nti avahasiṃsu. Sā tena katabhāvaṃ tassa ca āgatabhāvaṃ tāsaṃ na kathesi. Kumbhakāro sahassaṃ bodhisattassa datvā ‘‘tāta, rājā te tuṭṭho, ito kira paṭṭhāya rājadhītānaṃ bhājanāni kareyyāsi, ahaṃ tāsaṃ harissāmī’’ti āha.</p>



<p class="bodytext">So ‘‘idhāpi vasantena na sakkā pabhāvatī daṭṭhu’’nti taṃ sahassaṃ tasseva datvā rājupaṭṭhākassa naḷakārassa santikaṃ gantvā tassa antevāsiko hutvā pabhāvatiyā atthāya tālavaṇṭaṃ katvā tattheva setacchattañca āpānabhūmiñca <a name="P5.0292"></a> vatthaṃ gahetvā ṭhitaṃ pabhāvatiñcāti nānārūpāni dassesi. Naḷakāro tañca aññañca tena katabhaṇḍakaṃ ādāya rājakulaṃ agamāsi. Rājā disvā ‘‘kenimāni katānī’’ti pucchitvā purimanayeneva sahassaṃ datvā ‘‘imāni naḷakārabhaṇḍāni mama dhītānaṃ dehī’’ti āha. Sopi bodhisattena pabhāvatiyā atthāya kataṃ tālavaṇṭaṃ tassāyeva adāsi. Tatrapi rūpāni añño jano na passati, pabhāvatī pana disvā kusaraññā katabhāvaṃ ñatvā ‘‘gaṇhitukāmā gaṇhantū’’ti kuddhā bhūmiyaṃ khipi<a name="V5.0282"></a>. Atha naṃ sesā avahasiṃsu. Naḷakāro sahassaṃ āharitvā bodhisattassa datvā taṃ pavattiṃ ārocesi.</p>



<p class="bodytext">So ‘‘idampi mayhaṃ avasanaṭṭhāna’’nti sahassaṃ tasseva datvā rājamālākārassa santikaṃ gantvā antevāsikabhāvaṃ upagantvā nānāvidhaṃ mālāvikatiṃ ganthitvā pabhāvatiyā atthāya nānārūpavicitraṃ ekaṃ cumbaṭakaṃ akāsi. Mālākāro taṃ sabbaṃ ādāya rājakulaṃ agamāsi. Rājā disvā ‘‘kenimāni ganthitānī’’ti pucchi. ‘‘Mayā, devā’’ti. ‘‘Ahaṃ tayā ganthitāni jānāmi, kathehi, kena ganthitānī’’ti? ‘‘Antevāsikena me<a name="M5.0310"></a>, devā’’ti. ‘‘Na so antevāsī, ācariyo te so, tvaṃ tassa santike sippaṃ sikkha, ito paṭṭhāya ca so mama dhītānaṃ pupphāni ganthatu, imañcassa sahassaṃ dehī’’ti sahassaṃ datvā ‘‘imāni pupphāni mama dhītānaṃ dehī’’ti āha. Sopi bodhisattena pabhāvatiyā atthāya kataṃ cumbaṭakaṃ tassāyeva adāsi. Sā tattha attano ca rañño ca rūpehi saddhiṃ nānārūpāni disvā tena katabhāvaṃ ñatvā kujjhitvā bhūmiyaṃ khipi. Sesā bhaginiyo taṃ tatheva avahasiṃsu. Mālākāropi sahassaṃ āharitvā bodhisattassa datvā taṃ pavattiṃ ārocesi.</p>



<p class="bodytext">So ‘‘idampi mayhaṃ avasanaṭṭhāna’’nti sahassaṃ tasseva datvā rañño sūdassa santikaṃ gantvā antevāsikabhāvaṃ upagacchi. Athekadivasaṃ sūdo rañño bhojanavikatiṃ haranto attano atthāya pacituṃ bodhisattassa aṭṭhimaṃsaṃ adāsi. So taṃ tathā sampādesi, yathāssa gandho sakalanagaraṃ avatthari. Rājā <a name="P5.0293"></a> taṃ ghāyitvā ‘‘kiṃ te mahānase aññampi maṃsaṃ pacasī’’ti pucchi. ‘‘Natthi, deva, apica kho pana me antevāsikassa aṭṭhimaṃsaṃ pacanatthāya dinnaṃ, tasseva so gandho bhavissatī’’ti. Rājā āharāpetvā tato thokaṃ jivhagge ṭhapesi, tāvadeva satta rasaharaṇisahassāni khobhentaṃ phari. Rājā rasataṇhāya bajjhitvā sahassaṃ datvā ‘‘ito paṭṭhāya tava antevāsinā mama ca dhītānañca me bhattaṃ pacāpetvā tvaṃ mayhaṃ āhara, so me dhītānaṃ haratū’’ti āha. Sūdo gantvā tassa ārocesi. So taṃ sutvā ‘‘idāni me manoratho matthakaṃ patto, idāni panāhaṃ pabhāvatiṃ daṭṭhuṃ labhissāmī’’ti tuṭṭho taṃ sahassaṃ tasseva datvā punadivase bhattaṃ sampādetvā rañño bhattabhājanāni pesetvā rājadhītānaṃ bhattakājaṃ sayaṃ gahetvā pabhāvatiyā vasanapāsādaṃ abhiruhi. Sā taṃ bhattakājaṃ ādāya pāsādaṃ abhiruhantaṃ disvā cintesi – ‘‘ayaṃ attano ananucchavikaṃ dāsakammakarehi kattabbaṃ karoti. Sace panāhaṃ katipāhaṃ tuṇhī bhavissāmi, ‘idāni maṃ esā rocatī’ti saññī hutvā katthaci agantvā maṃ olokento idheva vasissati, idāneva taṃ akkositvā paribhāsitvā muhuttampi idha vasituṃ <a name="V5.0283"></a> adatvā palāpessāmī’’ti. Sā dvāraṃ aḍḍhavivaṭaṃ katvā ekaṃ hatthaṃ kavāṭe laggetvā ekena hatthena aggaḷaṃ uppīḷetvā dutiyaṃ gāthamāha –</p>



<p class="hangnum"><span class="newparamark" id="kn14b_20_para2"></span><a name="para2"></a><span class="paranum">2</span>.</p>



<p class="gatha1"> ‘‘Anujjubhūtena <a name="M5.0311"></a> haraṃ mahantaṃ, divā ca ratto ca nisīthakāle;</p>



<p class="gathalast">Paṭigaccha tvaṃ khippaṃ kusāvatiṃ kusa, nicchāmi dubbaṇṇamahaṃ vasanta’’nti.</p>



<p class="bodytext">Tassattho – mahārāja, tvaṃ bhattakārako hutvā ujukena cittena yopi te sīsaṃ bhindeyya, tassapetaṃ kammaṃ na karosi, anujubhūtena pana cittena mamatthāya etaṃ mahantaṃ kājaṃ haranto divā ca ratto ca nisīthakāle ca mahantaṃ <a name="P5.0294"></a> dukkhaṃ anubhavissasi, kiṃ te tena anubhūtena dukkhena, tvaṃ attano nagaraṃ kusāvatimeva paṭigaccha, aññaṃ attanā sadisiṃ atirasakapūvasaṇṭhānamukhiṃ yakkhiniṃ aggamahesiṃ katvā rajjaṃ kārehīti. <span class="bld">Nicchāmi dubbaṇṇamahaṃ vasanta</span>nti ahaṃ pana taṃ dubbaṇṇaṃ dussaṇṭhitaṃ idha vasantaṃ na icchāmīti.</p>



<p class="bodytext">So ‘‘pabhāvatiyā me santikā kathā laddhā’’ti tuṭṭhacitto tisso gāthā abhāsi –</p>



<p class="hangnum"><span class="newparamark" id="kn14b_20_para3"></span><a name="para3"></a><span class="paranum">3</span>.</p>



<p class="gatha1"> ‘‘Nāhaṃ gamissāmi ito kusāvatiṃ, pabhāvatī vaṇṇapalobhito tava;</p>



<p class="gathalast">Ramāmi maddassa niketaramme, hitvāna raṭṭhaṃ tava dassane rato.</p>



<p class="hangnum"><span class="newparamark" id="kn14b_20_para4"></span><a name="para4"></a><span class="paranum">4</span>.</p>



<p class="gatha1"> ‘‘Pabhāvatī vaṇṇapalobhito tava, sammūḷharūpo vicarāmi mediniṃ;</p>



<p class="gathalast">Disaṃ na jānāmi kutomhi āgato, tayamhi matto migamandalocane.</p>



<p class="hangnum"><span class="newparamark" id="kn14b_20_para5"></span><a name="para5"></a><span class="paranum">5</span>.</p>



<p class="gatha1"> ‘‘Suvaṇṇacīravasane, jātarūpasumekhale;</p>



<p class="gathalast">Sussoṇi tava kāmā hi, nāhaṃ rajjena matthiko’’ti.</p>



<p class="bodytext">Tattha <span class="bld">ramāmī</span>ti abhiramāmi na ukkaṇṭhāmi. <span class="bld">Sammūḷharūpo</span>ti kilesasammūḷho hutvā. <span class="bld">Tayamhi matto</span>ti tayi mattomhi, tayā vā mattomhi. <span class="bld">Suvaṇṇacīravasane</span>ti suvaṇṇakhacitavatthavasane. <span class="bld">Nāhaṃ rajjena matthiko</span>ti na ahaṃ rajjena atthiko.</p>



<p class="bodytext">Evaṃ <a name="M5.0312"></a> vutte sā cintesi – ‘‘ahaṃ etaṃ ‘vippaṭisārī bhavissatī’ti paribhāsāmi, ayaṃ pana rajjitvāva katheti, sace kho pana maṃ ‘ahaṃ kusarājā’ti vatvā hatthe gaṇheyya, ko <a name="V5.0284"></a> taṃ nivāreyya, koci no imaṃ kathaṃ suṇeyyā’’ti dvāraṃ thaketvā sūciṃ datvā anto aṭṭhāsi. Sopi bhattakājaṃ āharitvā bhattaṃ vaḍḍhetvā rājadhītaro bhojesi. Pabhāvatī ‘‘gaccha kusarājena pakkabhattaṃ āharā’’ti khujjaṃ pesesi. Sā āharitvā ‘‘bhuñjāhī’’ti āha. Nāhaṃ tena pakkabhattaṃ bhuñjāmi, tvaṃ bhuñjitvā attano laddhanivāpaṃ gahetvā bhattaṃ pacitvā āhara, kusarañño āgatabhāvañca mā kassaci ārocesīti. Khujjā tato paṭṭhāya tassā koṭṭhāsaṃ āharitvā sayaṃ bhuñjati, attano koṭṭhāsaṃ tassā upaneti. Kusarājāpi <a name="P5.0295"></a> tato paṭṭhāya taṃ passituṃ alabhanto cintesi – ‘‘atthi nu kho pabhāvatiyā mayi sineho, udāhu natthi, vīmaṃsissāmi na’’nti. So pana rājadhītaro bhojetvā bhattakājaṃ ādāya nikkhanto tassā gabbhadvāre pāsādatalaṃ pādena paharitvā bhājanāni ghaṭṭetvā nitthunitvā visaññī hutvā viya avakujjo pati. Sā tassa nitthunitasaddena dvāraṃ vivaritvā taṃ bhattakājena otthataṃ disvā cintesi – ‘‘ayaṃ sakalajambudīpe aggarājā maṃ nissāya rattindivaṃ dukkhaṃ anubhoti, sukhumālatāya bhattakājena avatthato patati, jīvati nu kho, no vā’’ti. Sā gabbhato nikkhamitvā tassa nāsavātaṃ upadhāretuṃ gīvaṃ pasāretvā mukhaṃ olokesi. So mukhapūraṃ kheḷaṃ gahetvā tassā sarīre pātesi. Sā taṃ paribhāsitvā gabbhaṃ pavisitvā dvāraṃ aḍḍhavivaṭaṃ thaketvā ṭhitā gāthamāha –</p>



<p class="hangnum"><span class="newparamark" id="kn14b_20_para6"></span><a name="para6"></a><span class="paranum">6</span>.</p>



<p class="gatha1"> ‘‘Abbhūti tassa bho hoti, yo anicchantamicchati;</p>



<p class="gathalast">Akāmaṃ rāja kāmesi, akantaṃ kantumicchasī’’ti.</p>



<p class="bodytext">Tattha <span class="bld">abbhūtī</span>ti abhūti, avuḍḍhīti attho.</p>



<p class="bodytext">So pana paṭibaddhacittatāya akkosiyamānopi paribhāsiyamānopi vippaṭisāraṃ anuppādetvāva anantaraṃ gāthamāha –</p>



<p class="hangnum"><span class="newparamark" id="kn14b_20_para7"></span><a name="para7"></a><span class="paranum">7</span>.</p>



<p class="gatha1"> ‘‘Akāmaṃ vā sakāmaṃ vā, yo naro labhate piyaṃ;</p>



<p class="gathalast">Lābhamettha pasaṃsāma, alābho tattha pāpako’’ti.</p>



<p class="bodytext">Sāpi <a name="M5.0313"></a> tasmiṃ evaṃ kathentepi anosakkitvā thaddhataravacanaṃ vatvā palāpetukāmā itaraṃ gāthamāha –</p>



<p class="hangnum"><span class="newparamark" id="kn14b_20_para8"></span><a name="para8"></a><span class="paranum">8</span>.</p>



<p class="gatha1"> ‘‘Pāsāṇasāraṃ <a name="V5.0285"></a> khaṇasi, kaṇikārassa dārunā;</p>



<p class="gathalast">Vātaṃ jālena bādhesi, yo anicchantamicchasī’’ti.</p>



<p class="bodytext">Tattha <span class="bld">kaṇikārassa dārunā</span>ti kaṇikārakaṭṭhena. <span class="bld">Bādhesī</span>ti bandhasīti.</p>



<p class="bodytext">Taṃ sutvā rājā tisso gāthāyo abhāsi –</p>



<p class="hangnum"><span class="newparamark" id="kn14b_20_para9"></span><a name="para9"></a><span class="paranum">9</span>.</p>



<p class="gatha1"> ‘‘Pāsāṇo nūna te hadaye, ohito mudulakkhaṇe;</p>



<p class="gathalast">Yo te sātaṃ na vindāmi, tirojanapadāgato.</p>



<p class="hangnum"><span class="newparamark" id="kn14b_20_para10"></span><a name="para10"></a><span class="paranum">10</span>.</p>



<p class="gatha1"> ‘‘Yadā <a name="P5.0296"></a> maṃ bhakuṭiṃ katvā, rājaputtī udikkhati;</p>



<p class="gathalast">Āḷāriko tadā homi, rañño maddassantepure.</p>



<p class="hangnum"><span class="newparamark" id="kn14b_20_para11"></span><a name="para11"></a><span class="paranum">11</span>.</p>



<p class="gatha1"> ‘‘Yadā umhayamānā maṃ, rājaputtī udikkhati;</p>



<p class="gathalast">Nāḷāriko tadā homi, rājā homi tadā kuso’’ti.</p>



<p class="bodytext">Tattha <span class="bld">mudulakkhaṇe</span>ti mudunā itthilakkhaṇena samannāgate. <span class="bld">Yo</span>ti yo ahaṃ tiroraṭṭhā āgato tava santike vasanto paṭisanthāramattampi sātaṃ na labhāmi, so evaṃ maññāmi, mayi sinehuppattinivāraṇāya nūna tava hadaye pāsāṇo ṭhapito. <span class="bld">Bhakuṭiṃ katvā</span>ti kodhavasena valivisamaṃ nalāṭaṃ katvā. <span class="bld">Āḷāriko</span>ti bhattakārako. Tasmiṃ khaṇe ahaṃ maddarañño antepure bhattakārakadāso viya homīti vadati. <span class="bld">Umhayamānā</span>ti pahaṭṭhākāraṃ dassetvā hasamānā. <span class="bld">Rājā homī</span>ti tasmiṃ khaṇe ahaṃ kusāvatīnagare rajjaṃ kārento rājā viya homi, kasmāsi evaṃ pharusā, ito paṭṭhāya mā evarūpaṃ kari, bhaddeti.</p>



<p class="bodytext">Sā tassa vacanaṃ sutvā cintesi – ‘‘ayaṃ ativiya allīyitvā katheti, musāvādaṃ katvā upāyena naṃ ito palāpessāmī’’ti gāthamāha –</p>



<p class="hangnum"><span class="newparamark" id="kn14b_20_para12"></span><a name="para12"></a><span class="paranum">12</span>.</p>



<p class="gatha1"> ‘‘Sace <a name="M5.0314"></a> hi vacanaṃ saccaṃ, nemittānaṃ bhavissati;</p>



<p class="gathalast">Neva me tvaṃ patī assa, kāmaṃ chindantu sattadhā’’ti.</p>



<p class="bodytext">Tassattho <a name="V5.0286"></a> – mahārāja, mayā ‘‘ayaṃ kusarājā mayhaṃ pati bhavissati, na bhavissatī’’ti bahū nimittapāṭhakā pucchitā, te ‘‘kāmaṃ kira maṃ sattadhā chindantu, neva me tvaṃ pati bhavissasī’’ti vadiṃsūti.</p>



<p class="bodytext">Taṃ sutvā rājā taṃ paṭibāhanto ‘‘bhadde, mayāpi attano raṭṭhe nemittakā pucchitā, te ‘aññatra sīhassarakusarājato tava pati nāma añño natthī’ti byākariṃsu, ahampi attano ñāṇabalanimittena evameva kathesi’’nti vatvā anantaraṃ gāthamāha –</p>



<p class="hangnum"><span class="newparamark" id="kn14b_20_para13"></span><a name="para13"></a><span class="paranum">13</span>.</p>



<p class="gatha1"> ‘‘Sace hi vacanaṃ saccaṃ, aññesaṃ yadi vā mama;</p>



<p class="gathalast">Neva tuyhaṃ patī atthi, añño sīhassarā kusā’’ti.</p>



<p class="bodytext">Tassattho – yadi hi aññesaṃ nemittānaṃ vacanaṃ saccaṃ, yadi vā mama vacanaṃ saccaṃ, tava añño pati nāma natthīti.</p>



<p class="bodytext">Sā tassa vacanaṃ sutvā ‘‘na sakkā imaṃ lajjāpetuṃ vā palāpetuṃ vā, kiṃ me iminā’’ti dvāraṃ pidhāya attānaṃ na dassesi. Sopi kājaṃ gahetvā otari, tato paṭṭhāya taṃ daṭṭhuṃ na labhati, bhattakārakakammaṃ karonto ativiya kilamati<a name="P5.0297"></a>, bhuttapātarāso dārūni phāleti, bhājanāni dhovati, kājena udakaṃ āharati, sayanto ambaṇapiṭṭhe sayati, pāto vuṭṭhāya yāguādīni pacati harati bhojeti, nandirāgaṃ nissāya atidukkhaṃ anubhoti. So ekadivasaṃ bhattagehadvārena gacchantiṃ khujjaṃ disvā pakkosi. Sā pabhāvatiyā bhayena tassa santikaṃ gantuṃ avisahantī turitaturitā viya gacchati. Atha naṃ vegena upagantvā ‘‘khujje’’ti āha.</p>



<p class="bodytext">Sā nivattitvā ṭhitā ‘‘ko eso’’ti vatvā ‘‘tumhākaṃ saddaṃ na suṇāmī’’ti āha. Atha naṃ ‘‘khujje tvampi sāminīpi te ubhopi ativiya thaddhā, ettakaṃ kālaṃ tumhākaṃ santike vasanto ārogyasāsanamattampi na labhāmi, deyyadhammaṃ pana kiṃ dassatha, tiṭṭhatu tāvetaṃ, api me pabhāvatiṃ mudukaṃ katvā dassetuṃ sakkhissasī’’ti āha<a name="M5.0315"></a>. Sā ‘‘sādhū’’ti sampaṭicchi. Atha naṃ ‘‘sace me taṃ dassetuṃ sakkhissasi, khujjabhāvaṃ te ujukaṃ katvā gīveyyakaṃ dassāmī’’ti palobhento pañca gāthāyo abhāsi –</p>



<p class="hangnum"><span class="newparamark" id="kn14b_20_para14"></span><a name="para14"></a><span class="paranum">14</span>.</p>



<p class="gatha1"> ‘‘Nekkhaṃ <a name="V5.0287"></a> gīvaṃ te kāressaṃ, patvā khujje kusāvatiṃ;</p>



<p class="gathalast">Sace maṃ nāganāsūrū, olokeyya pabhāvatī.</p>



<p class="hangnum"><span class="newparamark" id="kn14b_20_para15"></span><a name="para15"></a><span class="paranum">15</span>.</p>



<p class="gatha1"> ‘‘Nekkhaṃ gīvaṃ te kāressaṃ, patvā khujje kusāvatiṃ;</p>



<p class="gathalast">Sace maṃ nāganāsūrū, ālapeyya pabhāvatī.</p>



<p class="hangnum"><span class="newparamark" id="kn14b_20_para16"></span><a name="para16"></a><span class="paranum">16</span>.</p>



<p class="gatha1"> ‘‘Nekkhaṃ gīvaṃ te kāressaṃ, patvā khujje kusāvatiṃ;</p>



<p class="gathalast">Sace maṃ nāganāsūrū, umhāyeyya pabhāvatī.</p>



<p class="hangnum"><span class="newparamark" id="kn14b_20_para17"></span><a name="para17"></a><span class="paranum">17</span>.</p>



<p class="gatha1"> ‘‘Nekkhaṃ gīvaṃ te kāressaṃ, patvā khujje kusāvatiṃ;</p>



<p class="gathalast">Sace maṃ nāganāsūrū, pamhāyeyya pabhāvatī.</p>



<p class="hangnum"><span class="newparamark" id="kn14b_20_para18"></span><a name="para18"></a><span class="paranum">18</span>.</p>



<p class="gatha1"> ‘‘Nekkhaṃ gīvaṃ te kāressaṃ, patvā khujje kusāvatiṃ;</p>



<p class="gathalast">Sace maṃ nāganāsūrū, pāṇīhi upasamphuse’’ti.</p>



<p class="bodytext">Tattha <span class="bld">nekkhaṃ gīvaṃ te</span>ti tava gīveyyaṃ sabbasuvaṇṇamayameva kāressāmīti attho. ‘‘Nekkhaṃ gīvaṃ te karissāmī’’tipi pāṭho, tava gīvāya nekkhamayaṃ piḷandhanaṃ piḷandhessāmīti attho. <span class="bld">Olokeyyā</span>ti sace tava vacanena maṃ pabhāvatī olokeyya, sace maṃ tāya olokāpetuṃ sakkhissasīti attho. <span class="bld">‘‘Ālapeyyā’’</span>tiādīsupi eseva nayo. Ettha pana <span class="bld">umhāyeyyā</span>ti mandahasitavasena parihāseyya. <span class="bld">Pamhāyeyyā</span>ti mahāhasitavasena parihāseyya.</p>



<p class="bodytext">Sā <a name="P5.0298"></a> tassa vacanaṃ sutvā ‘‘gacchatha tumhe, deva, katipāhaccayena naṃ tumhākaṃ vase karissāmi, passatha me parakkama’’nti vatvā taṃ karaṇīyaṃ tīretvā pabhāvatiyā santikaṃ gantvā tassā vasanagabbhaṃ sodhentī viya paharaṇayoggaṃ leḍḍukhaṇḍampi asesetvā antamaso pādukāpi nīharitvā sakalagabbhaṃ sammajjitvā gabbhadvāre ummāraṃ antaraṃ katvā uccāsanaṃ paññapetvā pabhāvatiyā ekaṃ nīcapīṭhakaṃ attharitvā ‘‘ehi, amma, sīse te <a name="M5.0316"></a> ūkā vicinissāmī’’ti taṃ tattha pīṭhake nisīdāpetvā attano ūruantare tassā sīsaṃ ṭhapetvā thokaṃ kaṇḍuyitvā ‘‘aho imissā sīse bahū ūkā’’ti sakasīsato ūkā gahetvā tassā hatthe ṭhapetvā ‘‘passa kittakā te sīse ūkā’’ti piyakathaṃ kathetvā mahāsattassa guṇaṃ kathentī gāthamāha –</p>



<p class="hangnum"><span class="newparamark" id="kn14b_20_para19"></span><a name="para19"></a><span class="paranum">19</span>.</p>



<p class="gatha1"> ‘‘Na <a name="V5.0288"></a> hi nūnāyaṃ rājaputtī, kuse sātampi vindati;</p>



<p class="gathalast">Āḷārike bhate pose, vetanena anatthike’’ti.</p>



<p class="bodytext">Tassattho – ekaṃsena ayaṃ rājaputtī pubbe kusāvatīnagare kusanarindassa santike mālāgandhavilepanavatthālaṅkāravasena appamattakampi sātaṃ na vindati na labhati, tambūlamattampi etena etissā dinnapubbaṃ na bhavissati. Kiṃkāraṇā? Itthiyo nāma ekadivasampi aṅkaṃ avattharitvā nipannasāmikamhi hadayaṃ bhindituṃ na sakkonti, ayaṃ pana āḷārike bhate pose āḷārikattañca bhatakattañca upagate etasmiṃ purise mūlenapi anatthike kevalaṃ taṃyeva nissāya rajjaṃ pahāya āgantvā evaṃ dukkhaṃ anubhavante paṭisanthāramattampi na karoti, sacepi te, amma, tasmiṃ sineho natthi, sakalajambudīpe aggarājā maṃ nissāya kilamatīti tassa kiñcideva dātuṃ arahasīti.</p>



<p class="bodytext">Sā taṃ sutvā khujjāya kujjhi. Atha naṃ khujjā gīvāyaṃ gahetvā antogabbhe khipitvā sayaṃ bahi hutvā dvāraṃ pidhāya āviñchanarajjumhi olambantī aṭṭhāsi. Pabhāvatī taṃ gahetuṃ asakkontī dvāramūle ṭhatvā akkosantī itaraṃ gāthamāha –</p>



<p class="hangnum"><span class="newparamark" id="kn14b_20_para20"></span><a name="para20"></a><span class="paranum">20</span>.</p>



<p class="gatha1"> ‘‘Na <a name="P5.0299"></a> hi nūnāyaṃ sā khujjā, labhati jivhāya chedanaṃ;</p>



<p class="gathalast">Sunisitena satthena, evaṃ dubbhāsitaṃ bhaṇa’’nti.</p>



<p class="bodytext">Tattha <span class="bld">sunisitenā</span>ti suṭṭhu nisitena tikhiṇasatthena. <span class="bld">Evaṃ dubbhāsita</span>nti evaṃ asotabbayuttakaṃ dubbhāsitaṃ bhaṇantī.</p>



<p class="bodytext">Atha khujjā āviñcanarajjuṃ gahetvā ṭhitāva ‘‘nippaññe dubbinīte tava rūpaṃ kiṃ karissati, kiṃ mayaṃ tava rūpaṃ khāditvā yāpessāmā’’ti vatvā terasahi <a name="M5.0317"></a> gāthāhi bodhisattassa guṇaṃ pakāsentī khujjāgajjitaṃ nāma gajji –</p>



<p class="hangnum"><span class="newparamark" id="kn14b_20_para21"></span><a name="para21"></a><span class="paranum">21</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Mahāyasoti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para22"></span><a name="para22"></a><span class="paranum">22</span>.</p>



<p class="gatha1"> ‘‘Mā <a name="V5.0289"></a> naṃ rūpena pāmesi, ārohena pabhāvati;</p>



<p class="gathalast">Mahaddhanoti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para23"></span><a name="para23"></a><span class="paranum">23</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Mahabbaloti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para24"></span><a name="para24"></a><span class="paranum">24</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Mahāraṭṭhoti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para25"></span><a name="para25"></a><span class="paranum">25</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Mahārājāti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para26"></span><a name="para26"></a><span class="paranum">26</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Sīhassaroti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para27"></span><a name="para27"></a><span class="paranum">27</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Vaggussaroti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para28"></span><a name="para28"></a><span class="paranum">28</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Bindussaroti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para29"></span><a name="para29"></a><span class="paranum">29</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Mañjussaroti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para30"></span><a name="para30"></a><span class="paranum">30</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Madhussaroti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para31"></span><a name="para31"></a><span class="paranum">31</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Satasippoti katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para32"></span><a name="para32"></a><span class="paranum">32</span>.</p>



<p class="gatha1"> ‘‘Mā naṃ rūpena pāmesi, ārohena pabhāvati;</p>



<p class="gathalast">Khattiyotipi katvāna, karassu rucire piyaṃ.</p>



<p class="hangnum"><span class="newparamark" id="kn14b_20_para33"></span><a name="para33"></a><span class="paranum">33</span>.</p>



<p class="gatha1"> ‘‘Mā <a name="V5.0290"></a><a name="M5.0318"></a> naṃ rūpena pāmesi, ārohena pabhāvati;</p>



<p class="gathalast">Kusarājāti katvāna, karassu rucire piya’’nti.</p>



<p class="bodytext">Tattha <span class="bld">mā naṃ rūpena pāmesi, ārohena, pabhāvatī</span>ti are pabhāvati, mā tvaṃ etaṃ kusanarindaṃ attano rūpena ārohapariṇāhena pamini, evaṃ pamāṇaṃ gaṇhi. <span class="bld">Mahāyaso</span>ti mahānubhāvo soti evaṃ hadaye katvāna <span class="bld">rucire</span> piyadassane karassu tassa piyaṃ. Ānubhāvoyeva hissa rūpanti vadati. Esa nayo sabbattha. Api ca <span class="bld">mahāyaso</span>ti mahāparivāro. <span class="bld">Mahaddhano</span>ti mahābhogo. <span class="bld">Mahabbalo</span>ti <a name="P5.0300"></a> mahāthāmo. <span class="bld">Mahāraṭṭho</span>ti vipularaṭṭho. <span class="bld">Mahārājā</span>ti sakalajambudīpe aggarājā. <span class="bld">Sīhassaro</span>ti sīhasaddasamānasaddo. <span class="bld">Vaggussaro</span>ti līlāyuttassaro. <span class="bld">Bindussaro</span>ti sampiṇḍitaghanassaro. <span class="bld">Mañjussaro</span>ti sundarassaro. <span class="bld">Madhussaro</span>ti madhurayuttassaro. <span class="bld">Satasippo</span>ti paresaṃ santike asikkhitvā attano baleneva nipphannaanekasatasippo. <span class="bld">Khattiyo</span>ti okkākapaveṇiyaṃ jāto asambhinnakhattiyo. <span class="bld">Kusarājā</span>ti sakkadattiyakusatiṇasamānanāmo rājā. Evarūpo hi añño rājā nāma natthīti jānitvā etassa piyaṃ karohīti khujjā ettakāhi gāthāhi tassa guṇaṃ kathesi.</p>



<p class="bodytext">Pabhāvatī tassā vacanaṃ sutvā ‘‘khujje ativiya gajjasi, hatthena pāpuṇantī sasāmikabhāvaṃ te jānāpessāmī’’ti khujjaṃ tajjesi. Sāpi taṃ ‘‘ahaṃ taṃ rakkhamānā pituno te kusarājassa āgatabhāvaṃ nārocesiṃ, hotu, ajja rañño ārocessāmī’’ti mahantena saddena bhāyāpesi. Sāpi ‘‘kocideva suṇeyyā’’ti khujjaṃ saññāpesi. Bodhisattopi taṃ passituṃ alabhanto satta māse dubbhojanena dukkhaseyyāya kilamanto cintesi – ‘‘ko me etāya attho, satta māse vasanto etaṃ passitumpi na labhāmi, ativiya kakkhaḷā sāhasikā, gantvā mātāpitaro passissāmī’’ti. Tasmiṃ khaṇe sakko āvajjento tassa ukkaṇṭhitabhāvaṃ ñatvā ‘‘rājā satta māse pabhāvatiṃ daṭṭhumpi na labhi, labhanākāramassa karissāmī’’ti maddarañño dūte katvā sattannaṃ <a name="M5.0319"></a> rājūnaṃ dūtaṃ pāhento ‘‘pabhāvatī, kusarājaṃ chaḍḍetvā āgatā, āgacchantu pabhāvatiṃ gaṇhantū’’ti ekekassa visuṃ visuṃ sāsanaṃ pahiṇi. Te mahāparivārena gantvā nagaraṃ patvā aññamaññassa āgatakāraṇaṃ na jānanti. Te ‘‘tvaṃ kasmā āgato, tvaṃ kasmā āgatosī’’ti pucchitvā tamatthaṃ ñatvā kujjhitvā ‘‘ekaṃ kira dhītaraṃ sattannaṃ dassati, passathassa anācāraṃ, uppaṇḍeti no, gaṇhatha na’’nti ‘‘sabbesampi amhākaṃ pabhāvatiṃ detu yuddhaṃ vā’’ti sāsanāni pahiṇitvā nagaraṃ parivārayiṃsu. Maddarājā sāsanaṃ sutvā bhītatasito amacce āmantetvā ‘‘kiṃ karomā’’ti pucchi. Atha naṃ amaccā ‘‘deva<a name="V5.0291"></a><a name="P5.0301"></a>, sattapi rājāno pabhāvatiṃ nissāya āgatā, ‘sace na dassati, pākāraṃ bhinditvā nagaraṃ pavisitvā jīvitakkhayaṃ pāpetvā taṃ gaṇhissāmā’ti vadanti, pākāre abhinneyeva tesaṃ pabhāvatiṃ pesessāmā’’ti vatvā gāthamāhaṃsu –</p>



<p class="hangnum"><span class="newparamark" id="kn14b_20_para34"></span><a name="para34"></a><span class="paranum">34</span>.</p>



<p class="gatha1"> ‘‘Ete nāgā upatthaddhā, sabbe tiṭṭhanti vammitā;</p>



<p class="gathalast">Purā maddanti pākāraṃ, ānentetaṃ pabhāvati’’nti.</p>



<p class="bodytext">Tattha <span class="bld">upatthaddhā</span>ti atithaddhā dappitā. <span class="bld">Ānentetaṃ pabhāvati</span>nti ānentu etaṃ pabhāvatinti sāsanāni pahiṇiṃsu. Tasmā yāva ete nāgā pākāraṃ na maddanti, tāva nesaṃ pabhāvatiṃ pesehi, mahārājāti.</p>



<p class="bodytext">Taṃ sutvā rājā ‘‘sacāhaṃ ekassa pabhāvatiṃ pesessāmi, sesā yuddhaṃ karissanti, na sakkā ekassa dātuṃ, sakalajambudīpe aggarājānaṃ ‘virūpo’ti chaḍḍetvā āgatā āgamanassa phalaṃ labhatu, vadhitvāna naṃ satta khaṇḍāni katvā sattannaṃ khattiyānaṃ pesessāmī’’ti vadanto anantaraṃ gāthamāha –</p>



<p class="hangnum"><span class="newparamark" id="kn14b_20_para35"></span><a name="para35"></a><span class="paranum">35</span>.</p>



<p class="gatha1"> ‘‘Satta bile karitvāna, ahametaṃ pabhāvatiṃ;</p>



<p class="gathalast">Khattiyānaṃ padassāmi, ye maṃ hantuṃ idhāgatā’’ti.</p>



<p class="bodytext">Tassa sā kathā sakalanivesane pākaṭā ahosi. Paricārikā gantvā ‘‘rājā kira taṃ satta khaṇḍāni katvā sattannaṃ rājūnaṃ pesessatī’’ti pabhāvatiyā ārocesuṃ. Sā maraṇabhayabhītā āsanā vuṭṭhāya bhaginīhi parivutā mātu sirigabbhaṃ agamāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_20_para36"></span><a name="para36"></a><span class="paranum">36</span>.</p>



<p class="gatha1"> ‘‘Avuṭṭhahi <a name="M5.0320"></a> rājaputtī, sāmā koseyyavāsinī;</p>



<p class="gathalast">Assupuṇṇehi nettehi, dāsīgaṇapurakkhatā’’ti.</p>



<p class="bodytext">Tattha <span class="bld">sāmā</span>ti suvaṇṇavaṇṇā. <span class="bld">Koseyyavāsinī</span>ti suvaṇṇakhacitakoseyyanivasanā.</p>



<p class="bodytext">Sā mātu santikaṃ gantvā mātaraṃ vanditvā paridevamānā āha –</p>



<p class="hangnum"><span class="newparamark" id="kn14b_20_para37"></span><a name="para37"></a><span class="paranum">37</span>.</p>



<p class="gatha1"> ‘‘Taṃ <a name="V5.0292"></a><a name="P5.0302"></a> nūna kakkūpanisevitaṃ mukhaṃ, ādāsadantātharupaccavekkhitaṃ;</p>



<p class="gathalast">Subhaṃ sunettaṃ virajaṃ anaṅgaṇaṃ, chuddhaṃ vane ṭhassati khattiyehi.</p>



<p class="hangnum"><span class="newparamark" id="kn14b_20_para38"></span><a name="para38"></a><span class="paranum">38</span>.</p>



<p class="gatha1"> ‘‘Te nūna me asite vellitagge, kese mudū candanasāralitte;</p>



<p class="gathalast">Samākule sīvathikāya majjhe, pādehi gijjhā parikaḍḍhissanti.</p>



<p class="hangnum"><span class="newparamark" id="kn14b_20_para39"></span><a name="para39"></a><span class="paranum">39</span>.</p>



<p class="gatha1"> ‘‘Tā nūna me tambanakhā sulomā, bāhā mudū candanasāralittā;</p>



<p class="gathalast">Chinnā vane ujjhitā khattiyehi, gayha dhaṅko gacchati yenakāmaṃ.</p>



<p class="hangnum"><span class="newparamark" id="kn14b_20_para40"></span><a name="para40"></a><span class="paranum">40</span>.</p>



<p class="gatha1"> ‘‘Te nūna tālūpanibhe alambe, nisevite kāsikacandanena;</p>



<p class="gathalast">Thanesu me lambissati siṅgālo, mātūva putto taruṇo tanūjo.</p>



<p class="hangnum"><span class="newparamark" id="kn14b_20_para41"></span><a name="para41"></a><span class="paranum">41</span>.</p>



<p class="gatha1"> ‘‘Taṃ nūna soṇiṃ puthulaṃ sukoṭṭitaṃ, nisevitaṃ kañcanamekhalāhi;</p>



<p class="gathalast">Chinnaṃ vane khattiyehī avatthaṃ, siṅgālasaṅghā parikaḍḍhissanti.</p>



<p class="hangnum"><span class="newparamark" id="kn14b_20_para42"></span><a name="para42"></a><span class="paranum">42</span>.</p>



<p class="gatha1"> ‘‘Soṇā dhaṅkā siṅgālā ca, ye caññe santi dāṭhino;</p>



<p class="gathalast">Ajarā nūna hessanti, bhakkhayitvā pabhāvatiṃ.</p>



<p class="hangnum"><span class="newparamark" id="kn14b_20_para43"></span><a name="para43"></a><span class="paranum">43</span>.</p>



<p class="gatha1"> ‘‘Sace <a name="M5.0321"></a> maṃsāni hariṃsu, khattiyā dūragāmino;</p>



<p class="gathalast">Aṭṭhīni amma yācitvā, anupathe dahātha naṃ.</p>



<p class="hangnum"><span class="newparamark" id="kn14b_20_para44"></span><a name="para44"></a><span class="paranum">44</span>.</p>



<p class="gatha1"> ‘‘Khettāni amma kāretvā, kaṇikārettha ropaya;</p>



<p class="gatha2">Yadā te pupphitā assu, hemantānaṃ himaccaye;</p>



<p class="gathalast">Sareyyātha mamaṃ amma, evaṃvaṇṇā pabhāvatī’’ti.</p>



<p class="bodytext">Tattha kakkūpanisevitantila <span class="bld">kakkūpanisevita</span>nti sāsapakakkaloṇakakkamattikakakkatilakakkahaliddikakkamukhacuṇṇakehi imehi pañcahi kakkehi upanisevitaṃ. <span class="bld">Ādāsadantātharupaccavekkhita</span>nti <a name="P5.0303"></a> dantamayatharumhi ādāse paccavekkhitaṃ tattha oloketvā maṇḍitaṃ. <span class="bld">Subha</span>nti subhamukhaṃ. <span class="bld">Viraja</span>nti vigatarajaṃ nimmalaṃ. <span class="bld">Anaṅgaṇa</span>nti gaṇḍapiḷakādidosarahitaṃ. <span class="bld">Chuddha</span>nti amma evarūpaṃ mama mukhaṃ addhā idāni khattiyehi chaḍḍitaṃ <span class="bld">vane</span> <a name="V5.0293"></a> araññe ṭhassatīti paridevati. <span class="bld">Asite</span>ti kāḷake. <span class="bld">Vellitagge</span>ti unnatagge. <span class="bld">Sīvathikāyā</span>ti susānamhi. <span class="bld">Parikaḍḍhissantī</span>ti evarūpe mama kese manussamaṃsakhādakā gijjhā pādehi paharitvā nūna parikaḍḍhissanti. <span class="bld">Gayha dhaṅko gacchati yenakāma</span>nti amma mama evarūpaṃ bāhaṃ nūna dhaṅko gahetvā luñjitvā khādanto yenakāmaṃ gacchissati.</p>



<p class="bodytext"><span class="bld">Tālūpanibhe</span>ti suvaṇṇatālaphalasadise. <span class="bld">Kāsikacandanenā</span>ti sukhumacandanena nisevite. <span class="bld">Thanesu me</span>ti amma mama susāne patitāya evarūpe thane disvā mukhena ḍaṃsitvā tesu me thanesu attano tanujo mātu taruṇaputto viya nūna siṅgālo lambissati. <span class="bld">Soṇi</span>nti kaṭiṃ. <span class="bld">Sukoṭṭita</span>nti gohanukena paharitvā suvaḍḍhitaṃ. <span class="bld">Avattha</span>nti chaḍḍitaṃ. <span class="bld">Bhakkhayitvā</span>ti amma ete ettakā nūna mama maṃsaṃ khāditvā ajarā bhavissanti.</p>



<p class="bodytext"><span class="bld">Sace maṃsāni hariṃsū</span>ti amma sace te khattiyā mayiṃ paṭibaddhacittā mama maṃsāni hareyyuṃ, atha tumhe aṭṭhīni yācitvā <span class="bld">anupathe dahāthanaṃ,</span> jaṅghamaggamahāmaggānaṃ antare daheyyāthāti vadati. <span class="bld">Khettānī</span>ti amma mama jhāpitaṭṭhāne mālādivatthūni kāretvā ettha etesu khettesu kaṇikārarukkhe ropaya. <span class="bld">Himaccaye</span>ti himapātātikkame phagguṇamāse. <span class="bld">Sareyyāthā</span>ti tesaṃ pupphānaṃ suvaṇṇacaṅkoṭakaṃ pūretvā ūrūsu ṭhapetvā mama dhītā pabhāvatī evaṃvaṇṇāti sareyyātha.</p>



<p class="bodytext">Iti <a name="M5.0322"></a> sā maraṇabhayatajjitā mātu santike vilapi. Maddarājāpi ‘‘pharasuñca gaṇḍikañca gahetvā coraghātako idheva āgacchatū’’ti āṇāpesi. Tassa āgamanaṃ sakalarājagehe pākaṭaṃ ahosi. Athassa āgatabhāvaṃ sutvā pabhāvatiyā mātā uṭṭhāyāsanā sokasamappitā rañño santikaṃ agamāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_20_para45"></span><a name="para45"></a><span class="paranum">45</span>.</p>



<p class="gatha1"> ‘‘Tassā mātā udaṭṭhāsi, khattiyā devavaṇṇinī;</p>



<p class="gathalast">Disvā asiñca sūnañca, rañño maddassantepure’’ti.</p>



<p class="bodytext">Tattha <a name="P5.0304"></a> <span class="bld">udaṭṭhāsī</span>ti āsanā uṭṭhāya rañño santikaṃ gantvā aṭṭhāsi. <span class="bld">Disvā asiñca sūnañcā</span>ti antepuramhi alaṅkatamahātale rañño purato nikkhittaṃ pharasuñca gaṇḍikañca disvā vilapantī gāthamāha –</p>



<p class="hangnum"><span class="newparamark" id="kn14b_20_para46"></span><a name="para46"></a><span class="paranum">46</span>.</p>



<p class="gatha1"> ‘‘Iminā <a name="V5.0294"></a> nūna asinā, susaññaṃ tanumajjhimaṃ;</p>



<p class="gathalast">Dhītaraṃ madda hantvāna, khattiyānaṃ padassasī’’ti.</p>



<p class="bodytext">Tattha <span class="bld">asinā</span>ti pharasuṃ sandhāyāha. So hi imasmiṃ ṭhāne asi nāma jāto. <span class="bld">Susaññaṃ tanumajjhima</span>nti suṭṭhu saññātaṃ tanumajjhimaṃ.</p>



<p class="bodytext">Atha naṃ rājā saññāpento āha – ‘‘devi, kiṃ kathesi, tava dhītā sakalajambudīpe aggarājānaṃ ‘virūpo’ti chaḍḍetvā gatamagge padavalañje avinaṭṭheyeva maccuṃ nalāṭenādāya āgatā, idāni attano rūpaṃ nissāya īdisaṃ phalaṃ labhatū’’ti. Sā tassa vacanaṃ sutvā dhītu santikaṃ gantvā vilapantī āha –</p>



<p class="hangnum"><span class="newparamark" id="kn14b_20_para47"></span><a name="para47"></a><span class="paranum">47</span>.</p>



<p class="gatha1"> ‘‘Na me akāsi vacanaṃ, atthakāmāya puttike;</p>



<p class="gathalast">Sājja lohitasañchannā, gacchasi yamasādhanaṃ.</p>



<p class="hangnum"><span class="newparamark" id="kn14b_20_para48"></span><a name="para48"></a><span class="paranum">48</span>.</p>



<p class="gatha1"> ‘‘Evamāpajjatī poso, pāpiyañca nigacchati;</p>



<p class="gathalast">Yo ve hitānaṃ vacanaṃ, na karoti atthadassinaṃ.</p>



<p class="hangnum"><span class="newparamark" id="kn14b_20_para49"></span><a name="para49"></a><span class="paranum">49</span>.</p>



<p class="gatha1"> ‘‘Sace ca ajja dhāresi, kumāraṃ cārudassanaṃ;</p>



<p class="gatha2">Kusena jātaṃ khattiyaṃ, suvaṇṇamaṇimekhalaṃ;</p>



<p class="gathalast">Pūjitaṃ ñātisaṅghehi, na gacchasi yamakkhayaṃ.</p>



<p class="hangnum"><span class="newparamark" id="kn14b_20_para50"></span><a name="para50"></a><span class="paranum">50</span>.</p>



<p class="gatha1"> ‘‘Yatthassu <a name="M5.0323"></a> bherī nadati, kuñjaro ca nikūjati;</p>



<p class="gathalast">Khattiyānaṃ kule bhadde, kinnu sukhataraṃ tato.</p>



<p class="hangnum"><span class="newparamark" id="kn14b_20_para51"></span><a name="para51"></a><span class="paranum">51</span>.</p>



<p class="gatha1"> ‘‘Asso ca sisati dvāre, kumāro uparodati;</p>



<p class="gathalast">Khattiyānaṃ kule bhadde, kinnu sukhataraṃ tato.</p>



<p class="hangnum"><span class="newparamark" id="kn14b_20_para52"></span><a name="para52"></a><span class="paranum">52</span>.</p>



<p class="gatha1"> ‘‘Mayūrakoñcābhirude, kokilābhinikūjite;</p>



<p class="gathalast">Khattiyānaṃ kule bhadde, kinnu sukhataraṃ tato’’ti.</p>



<p class="bodytext">Tattha <a name="V5.0295"></a> <span class="bld">puttike</span>ti taṃ ālapati. Idaṃ vuttaṃ hoti – amma, idha kiṃ karissasi, sāmikassa santikaṃ gaccha, mā rūpamadena majjīti evaṃ yācantiyāpi me vacanaṃ na akāsi, sā tvaṃ ajja lohitasañchannā gacchasi yamasādhanaṃ, maccurājassa bhavanaṃ <a name="P5.0305"></a> gamissasīti. <span class="bld">Pāpiyañcā</span>ti ito pāpatarañca nigacchati. <span class="bld">Sace ca ajja dhāresī</span>ti, amma, sace tvaṃ cittassa vasaṃ agantvā kusanarindaṃ paṭicca laddhaṃ attano rūpena sadisaṃ cārudassanaṃ kumāraṃ ajja dhārayissasi. <span class="bld">Yamakkhaya</span>nti evaṃ sante yamanivesanaṃ na gaccheyyāsi. <span class="bld">Tato</span> yamhi khattiyakule ayaṃ vibhūti, tamhā nānābherisaddena ceva mattavāraṇakoñcanādena ca ninnāditā kusāvatīrājakulā kiṃ nu sukhataraṃ disvā idhāgatāsīti attho. <span class="bld">Sisatī</span>ti hasati. <span class="bld">Kumāro</span>ti susikkhito gandhabbakumāro. <span class="bld">Uparodatī</span>ti nānātūriyāni gahetvā upahāraṃ karoti. <span class="bld">Kokilābhinikūjite</span>ti kusarājakule sāyaṃ pāto pavattanaccagītavāditūpahāraṃ paṭippharantī viya kokilehi abhinikūjite.</p>



<p class="bodytext">Iti sāpi ettakāhi gāthāhi tāya saddhiṃ sallapitvā ‘‘sace ajja kusanarindo idha assa, ime satta rājāno palāpetvā mama dhītaraṃ dukkhā pamocetvā ādāya gaccheyyā’’ti cintetvā gāthamāha –</p>



<p class="hangnum"><span class="newparamark" id="kn14b_20_para53"></span><a name="para53"></a><span class="paranum">53</span>.</p>



<p class="gatha1"> ‘‘Kahaṃ nu kho sattumaddano, pararaṭṭhappamaddano;</p>



<p class="gathalast">Kuso soḷārapaññāṇo, yo no dukkhā pamocaye’’ti.</p>



<p class="bodytext">Tattha <span class="bld">soḷārapaññāṇo</span>ti uḷārapañño.</p>



<p class="bodytext">Tato <a name="M5.0324"></a> pabhāvatī ‘‘mama mātu kusassa vaṇṇaṃ bhaṇantiyā mukhaṃ nappahoti, ācikkhissāmi tāvassā tassa idheva āḷārikakammaṃ katvā vasanabhāva’’nti cintetvā gāthamāha –</p>



<p class="hangnum"><span class="newparamark" id="kn14b_20_para54"></span><a name="para54"></a><span class="paranum">54</span>.</p>



<p class="gatha1"> ‘‘Idheva so sattumaddano, pararaṭṭhappamaddano;</p>



<p class="gathalast">Kuso soḷārapaññāṇo, yo te sabbe vadhissatī’’ti.</p>



<p class="bodytext">Athassā mātā ‘‘ayaṃ maraṇabhayabhītā vippalapatī’’ti cintetvā gāthamāha –</p>



<p class="hangnum"><span class="newparamark" id="kn14b_20_para55"></span><a name="para55"></a><span class="paranum">55</span>.</p>



<p class="gatha1"> ‘‘Ummattikā <a name="V5.0296"></a> nu bhaṇasi, andhabālā pabhāsasi;</p>



<p class="gathalast">Kuso ce āgato assa, kiṃ na jānemu taṃ maya’’nti.</p>



<p class="bodytext">Tattha <span class="bld">andhabālā</span>ti sammūḷhā aññāṇā hutvā. <span class="bld">Kiṃ na jānemū</span>ti kena kāraṇena taṃ na jāneyyāma. So hi antarāmagge ṭhitova amhākaṃ sāsanaṃ peseyya, samussitaddhajā caturaṅginīsenā paññāyetha, tvaṃ pana maraṇabhayena kathesīti.</p>



<p class="bodytext">Sā <a name="P5.0306"></a> evaṃ vutte ‘‘na me mātā saddahati, tassa idhāgantvā satta māse vasanabhāvaṃ na jānāti, dassessāmi na’’nti cintetvā mātaraṃ hatthe gahetvā sīhapañjaraṃ vivaritvā hatthaṃ pasāretvā dassentī gāthamāha –</p>



<p class="hangnum"><span class="newparamark" id="kn14b_20_para56"></span><a name="para56"></a><span class="paranum">56</span>.</p>



<p class="gatha1"> ‘‘Eso āḷāriko poso, kumārīpuramantare;</p>



<p class="gathalast">Daḷhaṃ katvāna saṃvelliṃ, kumbhiṃ dhovati oṇato’’ti.</p>



<p class="bodytext">Tattha <span class="bld">kumārīpuramantare</span>ti vātapāne ṭhitā tava dhītānaṃ kumārīnaṃ vasanaṭṭhānantare naṃ olokehi. <span class="bld">Saṃvelli</span>nti kacchaṃ bandhitvā kumbhiṃ dhovati.</p>



<p class="bodytext">So kira tadā ‘‘ajja me manoratho matthakaṃ pāpuṇissati, addhā maraṇabhayatajjitā, pabhāvatī, mama āgatabhāvaṃ kathessati, bhājanāni dhovitvā paṭisāmessāmī’’ti udakaṃ āharitvā bhājanāni dhovituṃ ārabhi. Atha naṃ mātā paribhāsantī gāthamāha –</p>



<p class="hangnum"><span class="newparamark" id="kn14b_20_para57"></span><a name="para57"></a><span class="paranum">57</span>.</p>



<p class="gatha1"> ‘‘Veṇī tvamasi caṇḍālī, adūsi kulagandhinī;</p>



<p class="gathalast">Kathaṃ maddakule jātā, dāsaṃ kayirāsi kāmuka’’nti.</p>



<p class="bodytext">Tattha <a name="M5.0325"></a> <span class="bld">veṇī</span>ti tacchikā. <span class="bld">Adūsi kulagandhinī</span>ti udāhu tvaṃ kuladūsikā. <span class="bld">Kāmuka</span>nti kathaṃ nāma tvaṃ evarūpe kule jātā attano sāmikaṃ dāsaṃ kareyyāsīti.</p>



<p class="bodytext">Tato pabhāvatī ‘‘mama mātā imassa maṃ nissāya evaṃ vasanabhāvaṃ na jānāti maññe’’ti cintetvā itaraṃ gāthamāha –</p>



<p class="hangnum"><span class="newparamark" id="kn14b_20_para58"></span><a name="para58"></a><span class="paranum">58</span>.</p>



<p class="gatha1"> ‘‘Namhi <a name="V5.0297"></a> veṇī na caṇḍālī, na camhi kulagandhinī;</p>



<p class="gathalast">Okkākaputto bhaddante, tvaṃ nu dāsoti maññasī’’ti.</p>



<p class="bodytext">Tattha <span class="bld">okkākaputto</span>ti, amma, esa okkākaputto, tvaṃ pana ‘‘dāso’’ti maññasi, kasmā naṃ ahaṃ ‘‘dāso’’ti kathessāmīti.</p>



<p class="bodytext">Idānissa yasaṃ vaṇṇentī āha –</p>



<p class="hangnum"><span class="newparamark" id="kn14b_20_para59"></span><a name="para59"></a><span class="paranum">59</span>.</p>



<p class="gatha1"> ‘‘Yo brāhmaṇasahassāni, sadā bhojeti vīsatiṃ;</p>



<p class="gathalast">Okkākaputto bhaddante, tvaṃ nu dāsoti maññasi.</p>



<p class="hangnum"><span class="newparamark" id="kn14b_20_para60"></span><a name="para60"></a><span class="paranum">60</span>.</p>



<p class="gatha1"> Yassa <a name="P5.0307"></a> nāgasahassāni, sadā yojenti vīsatiṃ;</p>



<p class="gathalast">Okkākaputto bhaddante, tvaṃ nu dāsoti maññasi.</p>



<p class="hangnum"><span class="newparamark" id="kn14b_20_para61"></span><a name="para61"></a><span class="paranum">61</span>.</p>



<p class="gatha1"> ‘‘Yassa assasahassāni, sadā yojenti vīsatiṃ;</p>



<p class="gathalast">Okkākaputto bhaddante, tvaṃ nu dāsoti maññasi.</p>



<p class="hangnum"><span class="newparamark" id="kn14b_20_para62"></span><a name="para62"></a><span class="paranum">62</span>.</p>



<p class="gatha1"> ‘‘Yassa rathasahassāni, sadā yojenti vīsatiṃ;</p>



<p class="gatha1">Okkākaputto bhaddante, tvaṃ nu dāsoti maññasi;</p>



<p class="gatha1">Yassa usabhasahassāni, sadā yojenti vīsatiṃ;</p>



<p class="gathalast">Okkākaputto bhaddante, tvaṃ nu dāsoti maññasi.</p>



<p class="hangnum"><span class="newparamark" id="kn14b_20_para63"></span><a name="para63"></a><span class="paranum">63</span>.</p>



<p class="gatha1"> ‘‘Yassa dhenusahassāni, sadā duhanti vīsatiṃ;</p>



<p class="gathalast">Okkākaputto bhaddante, tvaṃ nu dāsoti maññasī’’ti.</p>



<p class="bodytext">Evaṃ tāya pañcahi gāthāhi mahāsattassa yaso vaṇṇito. Athassā mātā ‘‘ayaṃ asambhitā kathaṃ katheti, addhā evameta’’nti saddahitvā rañño santikaṃ gantvā tamatthaṃ ārocesi. So vegena pabhāvatiyā santikaṃ <a name="M5.0326"></a> gantvā ‘‘saccaṃ kira, amma, kusarājā idhāgato’’ti. ‘‘Āma tāta, ajjassa satta māsā atikkantā tava dhītānaṃ āḷārikattaṃ karontassā’’ti. So tassā asaddahanto khujjaṃ pucchitvā yathābhūtaṃ sutvā dhītaraṃ garahanto gāthamāha –</p>



<p class="hangnum"><span class="newparamark" id="kn14b_20_para64"></span><a name="para64"></a><span class="paranum">64</span>.</p>



<p class="gatha1"> ‘‘Taggha <a name="V5.0298"></a> te dukkaṭaṃ bāle, yaṃ khattiyaṃ mahabbalaṃ;</p>



<p class="gathalast">Nāgaṃ maṇḍūkavaṇṇena, na taṃ akkhāsidhāgata’’nti.</p>



<p class="bodytext">Tattha <span class="bld">tagghā</span>ti ekaṃseneva.</p>



<p class="bodytext">So dhītaraṃ garahitvā vegena tassa santikaṃ gantvā katapaṭisanthāro añjaliṃ paggayha attano accayaṃ dassento gāthamāha –</p>



<p class="hangnum"><span class="newparamark" id="kn14b_20_para65"></span><a name="para65"></a><span class="paranum">65</span>.</p>



<p class="gatha1"> ‘‘Aparādhaṃ mahārāja, tvaṃ no khama rathesabha;</p>



<p class="gathalast">Yaṃ taṃ aññātavesena, nāññāsimhā idhāgata’’nti.</p>



<p class="bodytext">Taṃ sutvā mahāsatto ‘‘sacāhaṃ pharusaṃ vakkhāmi, idhevassa hadayaṃ phalissati, assāsessāmi na’’nti cintetvā bhājanantare ṭhitova itaraṃ gāthamāha –</p>



<p class="hangnum"><span class="newparamark" id="kn14b_20_para66"></span><a name="para66"></a><span class="paranum">66</span>.</p>



<p class="gatha1"> ‘‘Mādisassa na taṃ channaṃ, yohaṃ āḷāriko bhave;</p>



<p class="gathalast">Tvaññeva me pasīdassu, natthi te deva dukkaṭa’’nti.</p>



<p class="bodytext">Rājā tassa santikā paṭisanthāraṃ labhitvā pāsādaṃ abhiruhitvā pabhāvatiṃ pakkosāpetvā khamāpanatthāya pesetuṃ gāthamāha –</p>



<p class="hangnum"><span class="newparamark" id="kn14b_20_para67"></span><a name="para67"></a><span class="paranum">67</span>.</p>



<p class="gatha1"> ‘‘Gaccha <a name="P5.0308"></a> bāle khamāpehi, kusarājaṃ mahabbalaṃ;</p>



<p class="gathalast">Khamāpito kuso rājā, so te dassati jīvita’’nti.</p>



<p class="bodytext">Sā pitu vacanaṃ sutvā bhaginīhi ceva paricārikāhi ca parivutā tassa santikaṃ agamāsi. Sopi kammakāravesena ṭhitova tassā attano santikaṃ āgamanaṃ ñatvā ‘‘ajja pabhāvatiyā mānaṃ bhinditvā pādamūle naṃ kalale nipajjāpessāmī’’ti sabbaṃ attanā ābhataṃ udakaṃ chaḍḍetvā khalamaṇḍalamattaṃ ṭhānaṃ madditvā ekakalalaṃ akāsi. Sā tassa santikaṃ gantvā tassa pādesu nipatitvā kalalapiṭṭhe nipannā taṃ khamāpesi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_20_para68"></span><a name="para68"></a><span class="paranum">68</span>.</p>



<p class="gatha1"> ‘‘Pitussa <a name="V5.0299"></a><a name="M5.0327"></a> vacanaṃ sutvā, devavaṇṇī pabhāvatī;</p>



<p class="gathalast">Sirasā aggahī pāde, kusarājaṃ mahabbala’’nti.</p>



<p class="bodytext">Tattha <span class="bld">sirasā</span>ti sirasā nipatitvā kusarājānaṃ pāde aggahesīti.</p>



<p class="bodytext">Gahetvā ca pana naṃ khamāpentī tisso gāthāyo abhāsi –</p>



<p class="hangnum"><span class="newparamark" id="kn14b_20_para69"></span><a name="para69"></a><span class="paranum">69</span>.</p>



<p class="gatha1"> ‘‘Yāmā ratyo atikkantā, tāmā deva tayā vinā;</p>



<p class="gathalast">Vande te sirasā pāde, mā me kujjha rathesabha.</p>



<p class="hangnum"><span class="newparamark" id="kn14b_20_para70"></span><a name="para70"></a><span class="paranum">70</span>.</p>



<p class="gatha1"> ‘‘Sabbaṃ te paṭijānāmi, mahārāja suṇohi me;</p>



<p class="gathalast">Na cāpi appiyaṃ tuyhaṃ, kareyyāmi ahaṃ puna.</p>



<p class="hangnum"><span class="newparamark" id="kn14b_20_para71"></span><a name="para71"></a><span class="paranum">71</span>.</p>



<p class="gatha1"> ‘‘Evaṃ ce yācamānāya, vacanaṃ me na kāhasi;</p>



<p class="gathalast">Idāni maṃ tāto hantvā, khattiyānaṃ padassatī’’ti.</p>



<p class="bodytext">Tattha <span class="bld">ratyo</span>ti rattiyo. <span class="bld">Tāmā</span>ti tā imā sabbāpi tayā vinā atikkantā. <span class="bld">Sabbaṃ te paṭijānāmī</span>ti, mahārāja, ettakaṃ kālaṃ mayā tava appiyameva kataṃ, idaṃ te ahaṃ sabbaṃ paṭijānāmi, aparampi suṇohi me, ito paṭṭhāyāhaṃ puna tuyhaṃ appiyaṃ na karissāmi. <span class="bld">Evaṃ ce</span>ti sace evaṃ yācamānāya mama tvaṃ vacanaṃ na karissasīti.</p>



<p class="bodytext">Taṃ sutvā rājā ‘‘sacāhaṃ ‘imaṃ tvañceva jānissasī’ti vakkhāmi, hadayamassā phalissati, assāsessāmi na’’nti cintetvā āha –</p>



<p class="hangnum"><span class="newparamark" id="kn14b_20_para72"></span><a name="para72"></a><span class="paranum">72</span>.</p>



<p class="gatha1"> ‘‘Evaṃ te yācamānāya, kiṃ na kāhāmi te vaco;</p>



<p class="gathalast">Vikuddho tyasmi kalyāṇi, mā tvaṃ bhāyi pabhāvati.</p>



<p class="hangnum"><span class="newparamark" id="kn14b_20_para73"></span><a name="para73"></a><span class="paranum">73</span>.</p>



<p class="gatha1"> ‘‘Sabbaṃ <a name="P5.0309"></a> te paṭijānāmi, rājaputti suṇohi me;</p>



<p class="gathalast">Na cāpi appiyaṃ tuyhaṃ, kareyyāmi ahaṃ puna.</p>



<p class="hangnum"><span class="newparamark" id="kn14b_20_para74"></span><a name="para74"></a><span class="paranum">74</span>.</p>



<p class="gatha1"> ‘‘Tava <a name="V5.0300"></a> kāmā hi sussoṇi, pahu dukkhaṃ titikkhisaṃ;</p>



<p class="gathalast">Bahuṃ maddakulaṃ hantvā, nayituṃ taṃ pabhāvatī’’ti.</p>



<p class="bodytext">Tattha <span class="bld">kiṃ na kāhāmī</span>ti kiṃkāraṇā tava vacanaṃ na karissāmi. <span class="bld">Vikuddho tyasmī</span>ti vikuddho nikkopo te asmiṃ. <span class="bld">Sabbaṃ te</span>ti vikuddhabhāvañca idāni appiyakaraṇañca ubhayaṃ te idaṃ sabbameva paṭijānāmi. <span class="bld">Tava kāmā</span>ti tava <a name="M5.0328"></a> kāmena taṃ icchamāno. <span class="bld">Titikkhisa</span>nti adhivāsemi. <span class="bld">Bahuṃ maddakulaṃ hantvā nayituṃ ta</span>nti bahumaddarājakulaṃ hanitvā balakkārena taṃ netuṃ samatthoti.</p>



<p class="bodytext">Atha so sakkassa devarañño paricārikaṃ viya taṃ attano paricārikaṃ disvā khattiyamānaṃ uppādetvā ‘‘mayi kira dharamāneyeva mama bhariyaṃ aññe gahetvā gamissantī’’ti sīho viya rājaṅgaṇe vijambhamāno ‘‘sakalanagaravāsino me āgatabhāvaṃ jānantū’’ti vagganto nadanto seḷento apphoṭento ‘‘idāni te jīvaggāhaṃ gahessāmi, rathādayo me yojentū’’ti anantaraṃ gāthamāha –</p>



<p class="hangnum"><span class="newparamark" id="kn14b_20_para75"></span><a name="para75"></a><span class="paranum">75</span>.</p>



<p class="gatha1"> ‘‘Yojayantu rathe asse, nānācitte samāhite;</p>



<p class="gathalast">Atha dakkhatha me vegaṃ, vidhamantassa sattavo’’ti.</p>



<p class="bodytext">Tattha <span class="bld">nānācitte</span>ti nānālaṅkāravicitte. <span class="bld">Samāhite</span>ti asse sandhāya vuttaṃ, susikkhite nibbisevaneti attho. <span class="bld">Atha dakkhatha me vega</span>nti atha me parakkamaṃ passissathāti.</p>



<p class="bodytext">Sattūnaṃ gaṇhanaṃ nāma mayhaṃ bhāro, gaccha tvaṃ nhatvā alaṅkaritvā pāsādaṃ āruhāti taṃ uyyojesi. Maddarājāpissa parihārakaraṇatthaṃ amacce pahiṇi. Te tassa mahānasadvāreyeva sāṇiṃ parikkhipitvā kappake upaṭṭhapesuṃ. So katamassukammo sīsaṃnhāto sabbālaṅkārapaṭimaṇḍito amaccādīhi parivuto ‘‘pāsādaṃ abhiruhissāmī’’ti disā viloketvā apphoṭesi. Olokitaolokitaṭṭhānaṃ vikampi. So ‘‘idāni me parakkamaṃ passissathā’’ti āha. Tamatthaṃ pakāsento satthā anantaraṃ gāthamāha –</p>



<p class="hangnum"><span class="newparamark" id="kn14b_20_para76"></span><a name="para76"></a><span class="paranum">76</span>.</p>



<p class="gatha1"> ‘‘Tañca tattha udikkhiṃsu, rañño maddassantepure;</p>



<p class="gathalast">Vijambhamānaṃ sīhaṃva, phoṭentaṃ diguṇaṃ bhuja’’nti.</p>



<p class="bodytext">Tassattho <a name="V5.0301"></a><a name="P5.0310"></a> – tañca tattha vijambhantaṃ apphoṭentaṃ rañño antepure vātapānāni vivaritvā itthiyo udikkhiṃsūti.</p>



<p class="bodytext">Athassa maddarājā kataāneñjakāraṇaṃ alaṅkatavaravāraṇaṃ pesesi. So samussitasetacchattaṃ hatthikkhandhaṃ āruyha ‘‘pabhāvatiṃ ānethā’’ti tampi pacchato nisīdāpetvā caturaṅginiyā senāya parivuto pācīnadvārena <a name="M5.0329"></a> nikkhamitvā parasenaṃ oloketvā ‘‘ahaṃ kusarājā, jīvitatthikā urena nipajjantū’’ti tikkhattuṃ sīhanādaṃ naditvā sattumaddanaṃ akāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_20_para77"></span><a name="para77"></a><span class="paranum">77</span>.</p>



<p class="gatha1"> ‘‘Hatthikkhandhañca āruyha, āropetvā pabhāvatiṃ;</p>



<p class="gathalast">Saṅgāmaṃ otaritvāna, sīhanādaṃ nadī kuso.</p>



<p class="hangnum"><span class="newparamark" id="kn14b_20_para78"></span><a name="para78"></a><span class="paranum">78</span>.</p>



<p class="gatha1"> ‘‘Tassa taṃ nadato sutvā, sīhassevitare migā;</p>



<p class="gathalast">Khattiyā vipalāyiṃsu, kusasaddabhayaṭṭitā.</p>



<p class="hangnum"><span class="newparamark" id="kn14b_20_para79"></span><a name="para79"></a><span class="paranum">79</span>.</p>



<p class="gatha1"> ‘‘Hatthārohā anīkaṭṭhā, rathikā pattikārakā;</p>



<p class="gathalast">Aññamaññassa chindanti, kusasaddabhayaṭṭitā.</p>



<p class="hangnum"><span class="newparamark" id="kn14b_20_para80"></span><a name="para80"></a><span class="paranum">80</span>.</p>



<p class="gatha1"> ‘‘Tasmiṃ saṅgāmasīsasmiṃ, passitvā haṭṭhamānaso;</p>



<p class="gathalast">Kusassa rañño devindo, adā verocanaṃ maṇiṃ.</p>



<p class="hangnum"><span class="newparamark" id="kn14b_20_para81"></span><a name="para81"></a><span class="paranum">81</span>.</p>



<p class="gatha1"> ‘‘So taṃ vijjhitvā saṅgāmaṃ, laddhā verocanaṃ maṇiṃ;</p>



<p class="gathalast">Hatthikkhandhagato rājā, pāvekkhi nagaraṃ puraṃ.</p>



<p class="hangnum"><span class="newparamark" id="kn14b_20_para82"></span><a name="para82"></a><span class="paranum">82</span>.</p>



<p class="gatha1"> ‘‘Jīvaggāhaṃ gahetvāna, bandhitvā satta khattiye;</p>



<p class="gathalast">Sasurassūpanāmesi, ime te deva sattavo.</p>



<p class="hangnum"><span class="newparamark" id="kn14b_20_para83"></span><a name="para83"></a><span class="paranum">83</span>.</p>



<p class="gatha1"> ‘‘Sabbeva te vasaṃ gatā, amittā vihatā tava;</p>



<p class="gathalast">Kāmaṃ karohi te tayā, muñca vā te hanassu vā’’ti.</p>



<p class="bodytext">Tattha <a name="V5.0302"></a> <span class="bld">vipalāyiṃsū</span>ti satiṃ paccupaṭṭhāpetuṃ asakkontā vipallatthacittā bhijjiṃsu. <span class="bld">Kusasaddabhayaṭṭitā</span>ti kusarañño saddaṃ nissāya jātena bhayena upaddutā mūḷhacittā. <span class="bld">Aññamaññassa chindantī</span>ti aññamaññaṃ chindanti maddanti. ‘‘Bhindiṃsū’’tipi pāṭho. <span class="bld">Tasmi</span>nti evaṃ bodhisattassa saddasavaneneva saṅgāme bhinne tasmiṃ saṅgāmasīse taṃ mahāsattassa parakkamaṃ passitvā tuṭṭhahadayo sakko verocanaṃ nāma maṇikkhandhaṃ tassa adāsi. <span class="bld">Nagaraṃ pura</span>nti nagarasaṅkhātaṃ puraṃ. <span class="bld">Bandhitvā</span>ti tesaññeva uttari sāṭakena pacchābāhaṃ bandhitvā. <span class="bld">Kāmaṃ karohi te tayā</span>ti tvaṃ attano kāmaṃ icchaṃ ruciṃ karohi, ete hi tayā dāsā katāyevāti.</p>



<p class="bodytext">Rājā <a name="P5.0311"></a><a name="M5.0330"></a> āha –</p>



<p class="hangnum"><span class="newparamark" id="kn14b_20_para84"></span><a name="para84"></a><span class="paranum">84</span>.</p>



<p class="gatha1"> ‘‘Tuyheva sattavo ete, na hi te mayha sattavo;</p>



<p class="gathalast">Tvaññeva no mahārāja, muñca vā te hanassu vā’’ti.</p>



<p class="bodytext">Tattha <span class="bld">tvaññeva no</span>ti, mahārāja, tvaṃyeva amhākaṃ issaroti.</p>



<p class="bodytext">Evaṃ <a name="V5.0303"></a> vutte mahāsatto ‘‘kiṃ imehi māritehi, mā tesaṃ āgamanaṃ niratthakaṃ hotu, pabhāvatiyā kaniṭṭhā satta maddarājadhītaro atthi, tā nesaṃ dāpessāmī’’ti cintetvā gāthamāha –</p>



<p class="hangnum"><span class="newparamark" id="kn14b_20_para85"></span><a name="para85"></a><span class="paranum">85</span>.</p>



<p class="gatha1"> ‘‘Imā te dhītaro satta, devakaññūpamā subhā;</p>



<p class="gathalast">Dadāhi nesaṃ ekekaṃ, hontu jāmātaro tavā’’ti.</p>



<p class="bodytext">Atha naṃ rājā āha –</p>



<p class="hangnum"><span class="newparamark" id="kn14b_20_para86"></span><a name="para86"></a><span class="paranum">86</span>.</p>



<p class="gatha1"> ‘‘Amhākañceva tāsañca, tvaṃ no sabbesamissaro;</p>



<p class="gathalast">Tvaññeva no mahārāja, dehi nesaṃ yadicchasī’’ti.</p>



<p class="bodytext">Tattha <span class="bld">tvaṃ no sabbesa</span>nti, mahārāja kusanarinda, kiṃ vadesi, tvaññeva etesañca sattannaṃ rājūnaṃ mamañca imāsañca sabbesaṃ no issaro. <span class="bld">Yadicchasī</span>ti yadi icchasi, yassa vā yaṃ dātuṃ icchasi, tassa taṃ dehīti.</p>



<p class="bodytext">Evaṃ vutte so tā sabbāpi alaṅkārāpetvā ekekassa rañño ekekaṃ adāsi. Tamatthaṃ pakāsento satthā pañca gāthāyo abhāsi –</p>



<p class="hangnum"><span class="newparamark" id="kn14b_20_para87"></span><a name="para87"></a><span class="paranum">87</span>.</p>



<p class="gatha1"> ‘‘Ekamekassa ekekaṃ, adā sīhassaro kuso;</p>



<p class="gathalast">Khattiyānaṃ tadā tesaṃ, rañño maddassa dhītaro.</p>



<p class="hangnum"><span class="newparamark" id="kn14b_20_para88"></span><a name="para88"></a><span class="paranum">88</span>.</p>



<p class="gatha1"> ‘‘Pīṇitā tena lābhena, tuṭṭhā sīhassare kuse;</p>



<p class="gathalast">Sakaraṭṭhāni pāyiṃsu, khattiyā satta tāvade.</p>



<p class="hangnum"><span class="newparamark" id="kn14b_20_para89"></span><a name="para89"></a><span class="paranum">89</span>.</p>



<p class="gatha1"> ‘‘Pabhāvatiñca ādāya, maṇiṃ verocanaṃ subhaṃ;</p>



<p class="gathalast">Kusāvatiṃ kuso rājā, agamāsi mahabbalo.</p>



<p class="hangnum"><span class="newparamark" id="kn14b_20_para90"></span><a name="para90"></a><span class="paranum">90</span>.</p>



<p class="gatha1"> ‘‘Tyassu ekarathe yantā, pavisantā kusāvatiṃ;</p>



<p class="gathalast">Samānā vaṇṇarūpena, nāññamaññātirocisuṃ.</p>



<p class="hangnum"><span class="newparamark" id="kn14b_20_para91"></span><a name="para91"></a><span class="paranum">91</span>.</p>



<p class="gatha1"> ‘‘Mātā <a name="M5.0331"></a> puttena saṃgacchi, ubhayo ca jayampatī;</p>



<p class="gathalast">Samaggā te tadā āsuṃ, phītaṃ dharaṇimāvasu’’nti.</p>



<p class="bodytext">Tattha <span class="bld">pīṇitā</span>ti santappitā. <span class="bld">Pāyiṃsū</span>ti idāni appamattā bhaveyyāthāti kusanarindena ovaditā agamaṃsu. <span class="bld">Agamāsī</span>ti katipāhaṃ vasitvā ‘‘amhākaṃ raṭṭhaṃ <a name="P5.0312"></a> gamissāmā’’ti sasuraṃ āpucchitvā gato. <span class="bld">Ekarathe yantā</span>ti dvepi ekarathaṃ abhiruyha gacchantā. <span class="bld">Samānā vaṇṇarūpenā</span>ti vaṇṇena ca rūpena ca samānā hutvā. <span class="bld">Nāññamaññātirocisu</span>nti eko ekaṃ nātikkami. Maṇiratanānubhāvena kira mahāsatto abhirūpo ahosi suvaṇṇavaṇṇo sobhaggappatto, so kira pubbe paccekabuddhassa piṇḍapātanissandena buddhapaṭimākaraṇanissandena ca evaṃ tejavanto ahosi. <span class="bld">Saṃgacchī</span>ti athassa mātā mahāsattassa āgamanaṃ sutvā nagare bheriṃ carāpetvā mahāsattassa bahuṃ paṇṇākāraṃ ādāya paccuggamanaṃ katvā samāgacchi. Sopi mātarā saddhiṃyeva nagaraṃ padakkhiṇaṃ katvā sattāhaṃ chaṇakīḷaṃ kīḷitvā alaṅkatapāsādatalaṃ abhiruhi. Tepi ubho jayampatikā samaggā ahesuṃ, tato paṭṭhāya yāvajīvaṃ samaggā sammodamānā phītaṃ dharaṇiṃ ajjhāvasiṃsūti.</p>



<p class="bodytext">Satthā <a name="V5.0304"></a> imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne ukkaṇṭhitabhikkhu sotāpattiphale patiṭṭhahi. Tadā mātāpitaro mahārājakulāni ahesuṃ, kaniṭṭho ānando, khujjā khujjuttarā, pabhāvatī rāhulamātā, parisā buddhaparisā, kusarājā pana ahameva ahosinti.</p>



<p class="centered">Kusajātakavaṇṇanā paṭhamā.</p>



<p class="hangnum"> </p>



<p class="bodytext"> [532] 2. Soṇanandajātakavaṇṇanā</p>



<p class="bodytext"><span class="bld">Devatā nusi gandhabbo</span>ti idaṃ satthā jetavane viharanto mātuposakabhikkhuṃ ārabbha kathesi. Vatthu <span class="bld">sāmajātake</span> (jā. 2.22.296 ādayo) vatthusadisaṃ. Tadā pana satthā ‘‘mā, bhikkhave, imaṃ bhikkhuṃ ujjhāyittha, porāṇakapaṇḍitā sakalajambudīpe rajjaṃ labhamānāpi taṃ aggahetvā mātāpitaro posiṃsuyevā’’ti vatvā atītaṃ āhari.</p>



<p class="bodytext">Atīte <a name="M5.0332"></a> bārāṇasī brahmavaḍḍhanaṃ nāma nagaraṃ ahosi. Tattha manojo nāma rājā rajjaṃ kāresi. Tattha aññataro asītikoṭivibhavo brāhmaṇamahāsālo aputtako ahosi. Tassa brāhmaṇī teneva ‘‘bhoti puttaṃ patthehī’’ti vuttā patthesi. Atha bodhisatto brahmalokā cavitvā tassā kucchismiṃ paṭisandhiṃ gaṇhi, jātassa cassa ‘‘soṇakumāro’’ti nāmaṃ kariṃsu. Tassa padasā gamanakāle aññopi satto brahmalokā cavitvā tassāyeva kucchimhi paṭisandhiṃ gaṇhi, tassa jātassa ‘‘nandakumāro’’ti nāmaṃ kariṃsu. Tesaṃ uggahitavedānaṃ sabbasippesu nipphattiṃ pattānaṃ vayappattānaṃ rūpasampadaṃ disvā brāhmaṇo brāhmaṇiṃ āmantetvā ‘‘bhoti puttaṃ soṇakumāraṃ gharabandhanena bandhissāmā’’ti āha. Sā ‘‘sādhū’’ti sampaṭicchitvā puttassa tamatthaṃ ācikkhi<a name="P5.0313"></a>. So ‘‘alaṃ, amma, mayhaṃ gharāvāsena, ahaṃ yāvajīvaṃ tumhe paṭijaggitvā tumhākaṃ accayena himavantaṃ pavisitvā pabbajissāmī’’ti āha. Sā brāhmaṇassa etamatthaṃ ārocesi.</p>



<p class="bodytext">Te punappunaṃ kathentāpi tassa cittaṃ alabhitvā nandakumāraṃ āmantetvā ‘‘tāta, tena hi tvaṃ kuṭumbaṃ paṭipajjāhī’’ti vatvā ‘‘nāhaṃ bhātarā chaḍḍitakheḷaṃ sīsena ukkhipāmi, ahampi tumhākaṃ accayena bhātarāva saddhiṃ pabbajissāmī’’ti vutte tesaṃ vacanaṃ sutvā ‘‘ime dve evaṃ taruṇāva kāme pajahanti, kimaṅgaṃ pana mayaṃ, sabbeyeva pabbajissāmā’’ti cintetvā, ‘‘tātā<a name="V5.0305"></a>, kiṃ vo amhākaṃ accayena pabbajjāya, idāneva sabbe mayaṃ pabbajissāmā’’ti rañño ārocetvā sabbaṃ dhanaṃ dānamukhe vissajjetvā dāsajanaṃ bhujissaṃ katvā ñātīnaṃ dātabbayuttakaṃ datvā cattāropi janā brahmavaḍḍhananagarā nikkhamitvā himavantapadese pañcapadumasañchannaṃ saraṃ nissāya ramaṇīye vanasaṇḍe assamaṃ māpetvā pabbajitvā tattha vasiṃsu. Ubhopi bhātaro mātāpitaro paṭijaggiṃsu, tesaṃ pātova dantakaṭṭhañca mukhadhovanañca datvā paṇṇasālañca pariveṇañca sammajjitvā pānīyaṃ paribhojanīyaṃ upaṭṭhapetvā araññato madhuraphalāphalāni āharitvā mātāpitaro khādāpenti, uṇhena vā sītena vā vārinā nhāpenti, jaṭā sodhenti, pādaparikammādīni tesaṃ karonti.</p>



<p class="bodytext">Evaṃ <a name="M5.0333"></a> addhāne gate nandapaṇḍito ‘‘mayā ābhataphalāphalāneva paṭhamaṃ mātāpitaro khādāpessāmī’’ti purato gantvā hiyyo ca parahiyyo ca gahitaṭṭhānato yāni vā tāni vā pātova āharitvā mātāpitaro khādāpesi. Te tāni khāditvā mukhaṃ vikkhāletvā uposathikā bhavanti. Soṇapaṇḍito pana dūraṃ gantvā madhuramadhurāni supakkasupakkāni āharitvā upanāmesi. Atha naṃ, ‘‘tāta, kaniṭṭhena te ābhatāni mayaṃ pātova khāditvā uposathikā jātā, na idāni no attho’’ti vadanti. Iti tassa phalāphalāni paribhogaṃ na labhanti vinassanti, punadivasesupi tathevāti<a name="P5.0314"></a>. Evaṃ so pañcābhiññatāya dūraṃ gantvāpi āharati, te pana na khādanti.</p>



<p class="bodytext">Atha mahāsatto cintesi – ‘‘mātāpitaro me sukhumālā, nando ca yāni vā tāni vā apakkaduppakkāni phalāphalāni āharitvā khādāpeti, evaṃ sante ime na cīraṃ pavattissanti, vāressāmi na’’nti. Atha naṃ so āmantetvā ‘‘nanda, ito paṭṭhāya phalāphalaṃ āharitvā mamāgamanaṃ paṭimānehi, ubhopi ekatova khādāpessāmā’’ti āha. So evaṃ vuttepi attano puññaṃ paccāsīsanto na tassa vacanamakāsi. Mahāsatto ‘‘nando mama vacanaṃ akaronto ayuttaṃ karoti, palāpessāmi naṃ, tato ekakova mātāpitaro paṭijaggissāmī’’ti cintetvā ‘‘nanda, tvaṃ anovādako paṇḍitānaṃ vacanaṃ na karosi, ahaṃ jeṭṭho, mātāpitaro mameva bhāro, ahameva nesaṃ paṭijaggissāmi, tvaṃ idha vasituṃ na lacchasi, aññattha yāhī’’ti tassa accharaṃ pahari.</p>



<p class="bodytext">So tena palāpito tassa santike ṭhātuṃ asakkonto taṃ vanditvā mātāpitaro upasaṅkamitvā tamatthaṃ ārocetvā attano paṇṇasālaṃ pavisitvā kasiṇaṃ oloketvā taṃ divasameva <a name="V5.0306"></a> pañca abhiññāyo aṭṭha samāpattiyo nibbattetvā cintesi – ‘‘ahaṃ sīnerupādato ratanavālukā āharitvā mama bhātu paṇṇasālāya pariveṇe okiritvā bhātaraṃ khamāpetuṃ pahomi, evampi na sobhissati, anotattato udakaṃ āharitvā mama bhātu paṇṇasālāya pariveṇe osiñcitvā bhātaraṃ khamāpetuṃ pahomi, evampi na sobhissati, sace me bhātaraṃ devatānaṃ vasena khamāpeyyaṃ, cattāro ca mahārājāno sakkañca ānetvā bhātaraṃ khamāpetuṃ pahomi, evampi na sobhissati<a name="M5.0334"></a>, sakalajambudīpe manojaṃ aggarājānaṃ ādiṃ katvā rājāno ānetvā khamāpessāmi, evaṃ sante mama bhātu guṇo sakalajambudīpe avattharitvā gamissati, candimasūriyo viya paññāyissatī’’ti. So tāvadeva iddhiyā gantvā brahmavaḍḍhananagare tassa rañño nivesanadvāre otaritvā ṭhito ‘‘eko kira <a name="P5.0315"></a> vo tāpaso daṭṭhukāmo’’ti rañño ārocāpesi. Rājā ‘‘kiṃ pabbajitassa mayā diṭṭhena, āhāratthāya āgato bhavissatī’’ti bhattaṃ pahiṇi, so bhattaṃ na icchi. Taṇḍulaṃ pahiṇi, taṇḍulaṃ na icchi. Vatthāni pahiṇi, vatthāni na icchi. Tambūlaṃ pahiṇi, tambūlaṃ na icchi. Athassa santike dūtaṃ pesesi, ‘‘kimatthaṃ āgatosī’’ti. So dūtena puṭṭho ‘‘rājānaṃ upaṭṭhahituṃ āgatomhī’’ti āha. Rājā taṃ sutvā ‘‘bahū mama upaṭṭhākā, attanova tāpasadhammaṃ karotū’’ti pesesi. So taṃ sutvā ‘‘ahaṃ tumhākaṃ attano balena sakalajambudīpe rajjaṃ gahetvā dassāmī’’ti āha.</p>



<p class="bodytext">Taṃ sutvā rājā cintesi – ‘‘pabbajitā nāma paṇḍitā, kiñci upāyaṃ jānissantī’’ti taṃ pakkosāpetvā āsane nisīdāpetvā vanditvā ‘‘bhante, tumhe kira mayhaṃ sakalajambudīparajjaṃ gahetvā dassathā’’ti pucchi. ‘‘Āma mahārājā’’ti. ‘‘Kathaṃ gaṇhissathā’’ti? ‘‘Mahārāja, antamaso khuddakamakkhikāya pivanamattampi lohitaṃ kassaci anuppādetvā tava dhanacchedaṃ akatvā attano iddhiyāva gahetvā dassāmi, apica kevalaṃ papañcaṃ akatvā ajjeva nikkhamituṃ vaṭṭatī’’ti. So tassa vacanaṃ saddahitvā senaṅgaparivuto nagarā nikkhami. Sace senāya uṇhaṃ hoti, nandapaṇḍito attano iddhiyā chāyaṃ katvā sītaṃ karoti, deve vassante senāya upari vassituṃ na deti, sītaṃ vā uṇhaṃ vā vāreti, magge khāṇukaṇṭakādayo sabbaparissaye antaradhāpeti, maggaṃ kasiṇamaṇḍalaṃ viya samaṃ katvā sayaṃ ākāse cammakhaṇḍaṃ pattharitvā pallaṅkena nisinno senāya parivuto gacchati.</p>



<p class="bodytext">Evaṃ senaṃ ādāya paṭhamaṃ kosalaraṭṭhaṃ gantvā nagarassāvidūre khandhāvāraṃ nivāsāpetvā ‘‘yuddhaṃ vā no detu setacchattaṃ vā’’ti kosalarañño dūtaṃ pāhesi. So kujjhitvā ‘‘kiṃ ahaṃ na rājā’’ti ‘‘yuddhaṃ dammī’’ti senāya purakkhato nikkhami. Dve <a name="P5.0316"></a> senā yujjhituṃ ārabhiṃsu<a name="V5.0307"></a>. Nandapaṇḍito dvinnampi antare attano nisīdanaṃ ajinacammaṃ mahantaṃ katvā pasāretvā dvīhipi <a name="M5.0335"></a> senāhi khittasare cammeneva sampaṭicchi. Ekasenāyapi koci kaṇḍena viddho nāma natthi, hatthagatānaṃ pana kaṇḍānaṃ khayena dvepi senā nirussāhā aṭṭhaṃsu. Nandapaṇḍito manojarājassa santikaṃ gantvā ‘‘mā bhāyi, mahārājā’’ti assāsetvā kosalassa santikaṃ gantvā ‘‘mahārāja, mā bhāyi, natthi te paripantho, tava rajjaṃ taveva bhavissati, kevalaṃ manojarañño vasavattī hohī’’ti āha. So tassa saddahitvā ‘‘sādhū’’ti sampaṭicchi. Atha naṃ manojassa santikaṃ netvā ‘‘mahārāja, kosalarājā te vase vattati, imassa rajjaṃ imasseva hotū’’ti āha. So ‘‘sādhū’’ti sampaṭicchitvā taṃ attano vase vattetvā dve senā ādāya aṅgaraṭṭhaṃ gantvā aṅgaṃ gahetvā tato magadharaṭṭhanti etenupāyena sakalajambudīpe rājāno attano vase vattetvā tato tehi parivuto brahmavaḍḍhananagarameva gato. Rajjaṃ gaṇhanto panesa sattannaṃ saṃvaccharānaṃ upari sattadivasādhikehi sattamāsehi gaṇhi. So ekekarājadhānito nānappakāraṃ khajjabhojanaṃ āharāpetvā ekasatarājāno gahetvā tehi saddhiṃ sattāhaṃ mahāpānaṃ pivi.</p>



<p class="bodytext">Nandapaṇḍito ‘‘yāva rājā sattāhaṃ issariyasukhaṃ anubhoti, tāvassa attānaṃ na dassessāmī’’ti uttarakurumhi piṇḍāya caritvā himavante kañcanaguhādvāre sattāhaṃ vasi. Manojopi sattame divase attano mahantaṃ sirivibhavaṃ oloketvā ‘‘ayaṃ yaso na mayhaṃ mātāpitūhi, na aññehi dinno, nandatāpasaṃ nissāya uppanno, taṃ kho pana me apassantassa ajja sattamo divaso, kahaṃ nu kho me yasadāyako’’ti nandapaṇḍitaṃ sari. So tassa anussaraṇabhāvaṃ ñatvā āgantvā purato ākāse aṭṭhāsi. Rājā taṃ disvā cintesi – ‘‘ahaṃ imassa tāpasassa devatābhāvaṃ vā manussabhāvaṃ vā na jānāmi, sace esa <a name="P5.0317"></a> manusso bhaveyya, sakalajambudīparajjaṃ etasseva dassāmi. Atha devo, sakkāramassa karissāmī’’ti. So taṃ vīmaṃsanto paṭhamaṃ gāthamāha –</p>



<p class="hangnum"><span class="newparamark" id="kn14b_20_para92"></span><a name="para92"></a><span class="paranum">92</span>.</p>



<p class="gatha1"> ‘‘Devatā nuti gandhabbo, adu sakko purindado;</p>



<p class="gathalast">Manussabhūto iddhimā, kathaṃ jānemu taṃ maya’’nti.</p>



<p class="bodytext">So tassa vacanaṃ sutvā sabhāvameva kathento dutiyaṃ gāthamāha –</p>



<p class="hangnum"><span class="newparamark" id="kn14b_20_para93"></span><a name="para93"></a><span class="paranum">93</span>.</p>



<p class="gatha1"> ‘‘Nāpi <a name="V5.0308"></a><a name="M5.0336"></a> devo na gandhabbo, nāpi sakko purindado;</p>



<p class="gathalast">Manussabhūto iddhimā, evaṃ jānāhi bhāradhā’’ti.</p>



<p class="bodytext">Tattha <span class="bld">bhāradhā</span>ti raṭṭhabhāradhāritāya naṃ evaṃ ālapati.</p>



<p class="bodytext">Taṃ sutvā rājā ‘‘manussabhūto kirāyaṃ mayhaṃ evaṃ bahupakāro, mahantena yasena naṃ santappessāmī’’ti cintetvā āha –</p>



<p class="hangnum"><span class="newparamark" id="kn14b_20_para94"></span><a name="para94"></a><span class="paranum">94</span>.</p>



<p class="gatha1"> ‘‘Katarūpamidaṃ bhoto, veyyāvaccaṃ anappakaṃ;</p>



<p class="gathalast">Devamhi vassamānamhi, anovassaṃ bhavaṃ akā.</p>



<p class="hangnum"><span class="newparamark" id="kn14b_20_para95"></span><a name="para95"></a><span class="paranum">95</span>.</p>



<p class="gatha1"> ‘‘Tato vātātape ghore, sītacchāyaṃ bhavaṃ akā;</p>



<p class="gathalast">Tato amittamajjhesu, saratāṇaṃ bhavaṃ akā.</p>



<p class="hangnum"><span class="newparamark" id="kn14b_20_para96"></span><a name="para96"></a><span class="paranum">96</span>.</p>



<p class="gatha1"> ‘‘Tato phītāni raṭṭhāni, vasino te bhavaṃ akā;</p>



<p class="gathalast">Tato ekasataṃ khatye, anuyante bhavaṃ akā.</p>



<p class="hangnum"><span class="newparamark" id="kn14b_20_para97"></span><a name="para97"></a><span class="paranum">97</span>.</p>



<p class="gatha1"> ‘‘Patītāssu mayaṃ bhoto, vada taṃ bhañjamicchasi;</p>



<p class="gatha2">Hatthiyānaṃ assarathaṃ, nāriyo ca alaṅkatā;</p>



<p class="gathalast">Nivesanāni rammāni, mayaṃ bhoto dadāmase.</p>



<p class="hangnum"><span class="newparamark" id="kn14b_20_para98"></span><a name="para98"></a><span class="paranum">98</span>.</p>



<p class="gatha1"> ‘‘Atha vaṅge vā magadhe, mayaṃ bhoto dadāmase;</p>



<p class="gathalast">Atha vā assakāvantī, sumanā damma te mayaṃ.</p>



<p class="hangnum"><span class="newparamark" id="kn14b_20_para99"></span><a name="para99"></a><span class="paranum">99</span>.</p>



<p class="gatha1"> ‘‘Upaḍḍhaṃ vāpi rajjassa, mayaṃ bhoto dadāmase;</p>



<p class="gathalast">Sace te attho rajjena, anusāsa yadicchasī’’ti.</p>



<p class="bodytext">Tattha <span class="bld">katarūpamida</span>nti katasabhāvaṃ. <span class="bld">Veyyāvacca</span>nti kāyaveyyāvatikakammaṃ. <span class="bld">Anovassa</span>nti avassaṃ, yathā devo na vassati<a name="P5.0318"></a>, tathā katanti attho. <span class="bld">Sītacchāya</span>nti sītalaṃ chāyaṃ. <span class="bld">Vasino te</span>ti te raṭṭhavāsino amhākaṃ vasavattino. <span class="bld">Khatye</span>ti khattiye, aṭṭhakathāyaṃ pana ayameva pāṭho. <span class="bld">Patītāssu</span> <a name="V5.0309"></a> <span class="bld">maya</span>nti tuṭṭhā mayaṃ. <span class="bld">Vada taṃ bhañjamicchasī</span>ti <span class="bld">bhañja</span>nti ratanassetaṃ nāmaṃ, varaṃ te dadāmi, yaṃ ratanaṃ icchasi, taṃ vadehīti attho. <span class="bld">‘‘Hatthiyāna’’ntiādīhi sarūpato taṃ taṃ ratanaṃ dasseti</span> <a name="M5.0337"></a> <span class="bld">. Assakāvantī</span>assakaraṭṭhaṃ vā avantiraṭṭhaṃ vā. Ra<span class="bld">jjenā</span>ti sacepi te sakalajambudīparajjena attho, tampi te datvā ahaṃ phalakāvudhahattho tumhākaṃ rathassa purato gamissāmīti dīpeti. <span class="bld">Yadicchasī</span>ti etesu mayā vuttappakāresu yaṃ icchasi, taṃ anusāsa āṇāpehīti.</p>



<p class="bodytext">Taṃ sutvā nandapaṇḍito attano adhippāyaṃ āvikaronto āha –</p>



<p class="hangnum"><span class="newparamark" id="kn14b_20_para100"></span><a name="para100"></a><span class="paranum">100</span>.</p>



<p class="gatha1"> ‘‘Na me atthopi rajjena, nagarena dhanena vā;</p>



<p class="gathalast">Athopi janapadena, attho mayhaṃ na vijjatī’’ti.</p>



<p class="bodytext">‘‘Sace te mayi sineho atthi, ekaṃ me vacanaṃ karohī’’ti vatvā gāthādvayamāha –</p>



<p class="hangnum"><span class="newparamark" id="kn14b_20_para101"></span><a name="para101"></a><span class="paranum">101</span>.</p>



<p class="gatha1"> ‘‘Bhotova raṭṭhe vijite, araññe atthi assamo;</p>



<p class="gathalast">Pitā mayhaṃ janettī ca, ubho sammanti assame.</p>



<p class="hangnum"><span class="newparamark" id="kn14b_20_para102"></span><a name="para102"></a><span class="paranum">102</span>.</p>



<p class="gatha1"> ‘‘Tesāhaṃ pubbācariyesu, puññaṃ na labhāmi kātave;</p>



<p class="gathalast">Bhavantaṃ ajjhāvaraṃ katvā, soṇaṃ yācemu saṃvara’’nti.</p>



<p class="bodytext">Tattha <span class="bld">raṭṭhe</span>ti rajje. <span class="bld">Vijite</span>ti āṇāpavattiṭṭhāne. <span class="bld">Assamo</span>ti himavantāraññe eko assamo atthi. <span class="bld">Sammantī</span>ti tasmiṃ assame vasanti. <span class="bld">Tesāha</span>nti tesu ahaṃ. <span class="bld">Kātave</span>ti vattapaṭivattaphalāphalāharaṇasaṅkhātaṃ puññaṃ kātuṃ na labhāmi, bhātā me soṇapaṇḍito nāma mamekasmiṃ aparādhe mā idha vasīti maṃ palāpesi. <span class="bld">Ajjhāvara</span>nti adhiāvaraṃ te mayaṃ bhavantaṃ saparivāraṃ katvā soṇapaṇḍitaṃ saṃvaraṃ yācemu, āyatiṃ saṃvaraṃ yācāmāti attho. ‘‘Yācemimaṃ vara’’ntipi pāṭho, mayaṃ tayā saddhiṃ soṇaṃ yāceyyāma khamāpeyyāma, imaṃ varaṃ tava santikā gaṇhāmīti attho.</p>



<p class="bodytext">Atha naṃ rājā āha –</p>



<p class="hangnum"><span class="newparamark" id="kn14b_20_para103"></span><a name="para103"></a><span class="paranum">103</span>.</p>



<p class="gatha1"> ‘‘Karomi <a name="V5.0310"></a> te taṃ vacanaṃ, yaṃ maṃ bhaṇasi brāhmaṇa;</p>



<p class="gathalast">Etañca kho no akkhāhi, kīvanto hontu yācakā’’ti.</p>



<p class="bodytext">Tattha <a name="P5.0319"></a><a name="M5.0338"></a> <span class="bld">karomī</span>ti ahaṃ sakalajambudīparajjaṃ dadamāno ettakaṃ kiṃ na karissāmi, karomīti vadati. <span class="bld">Kīvanto</span>ti kittakā.</p>



<p class="bodytext">Nandapaṇḍito āha –</p>



<p class="hangnum"><span class="newparamark" id="kn14b_20_para104"></span><a name="para104"></a><span class="paranum">104</span>.</p>



<p class="gatha1"> ‘‘Parosataṃ jānapadā, mahāsālā ca brāhmaṇā;</p>



<p class="gatha2">Ime ca khattiyā sabbe, abhijātā yasassino;</p>



<p class="gathalast">Bhavañca rājā manojo, alaṃ hessanti yācakā’’ti.</p>



<p class="bodytext">Tattha <span class="bld">jānapadā</span>ti gahapatī. <span class="bld">Mahāsālā ca brāhmaṇā</span>ti sārappattā brāhmaṇā ca parosatāyeva. <span class="bld">Alaṃ hessantī</span>ti pariyattā bhavissanti. <span class="bld">Yācakā</span>ti mamatthāya soṇapaṇḍitassa khamāpakā.</p>



<p class="bodytext">Atha naṃ rājā āha –</p>



<p class="hangnum"><span class="newparamark" id="kn14b_20_para105"></span><a name="para105"></a><span class="paranum">105</span>.</p>



<p class="gatha1"> ‘‘Hatthī asse ca yojentu, rathaṃ sannayha sārathi;</p>



<p class="gatha2">Ābandhanāni gaṇhātha, pādāsussārayaddhaje;</p>



<p class="gathalast">Assamaṃ taṃ gamissāmi, yattha sammati kosiyo’’ti.</p>



<p class="bodytext">Tattha <span class="bld">yojentū</span>ti hatthārohā hatthī, assārohā ca asse kappentu. <span class="bld">Rathaṃ sannayha sārathī</span>ti sammasārathi tvampi rathaṃ sannayha. <span class="bld">Ābandhanānī</span>ti hatthiassarathesu ābandhitabbāni bhaṇḍāni ca gaṇhatha. <span class="bld">Pādāsussārayaddhaje</span>ti rathe ṭhapitadhajapādāsu dhaje ussārayantu ussāpentu. <span class="bld">Kosiyo</span>ti yasmiṃ assame kosiyagotto vasatīti.</p>



<p class="hangnum"><span class="newparamark" id="kn14b_20_para106"></span><a name="para106"></a><span class="paranum">106</span>.</p>



<p class="gatha1"> ‘‘Tato ca rājā pāyāsi, senāya caturaṅginī;</p>



<p class="gathalast">Agamā assamaṃ rammaṃ, yattha sammati kosiyo’’ti. – ayaṃ abhisambuddhagāthā;</p>



<p class="bodytext">Tattha <a name="V5.0311"></a> <span class="bld">tato cā</span>ti, bhikkhave, evaṃ vatvā tato so rājā ekasatakhattiye gahetvā mahatiyā senāya parivuto nandapaṇḍitaṃ purato katvā nagarā nikkhami. <span class="bld">Caturaṅgīnī</span>ti caturaṅginiyā senāya agamāsi, antaramagge vattamānopi avassaṃ gāmitāya evaṃ vutto. Catuvīsatiakkhobhaṇisaṅkhātena balakāyena saddhiṃ maggaṃ paṭipannassa tassa nandapaṇḍito iddhānubhāvena aṭṭhusabhavitthataṃ maggaṃ samaṃ māpetvā <a name="M5.0339"></a> ākāse cammakhaṇḍaṃ pattharitvā tattha pallaṅkena nisīditvā senāya parivuto alaṅkatahatthikkhandhe nisīditvā gacchantena raññā saddhiṃ dhammayuttakathaṃ kathento sītauṇhādiparissaye vārento agamāsi.</p>



<p class="bodytext">Athassa assamaṃ pāpuṇanadivase soṇapaṇḍito ‘‘mama kaniṭṭhassa atirekasattamāsasattadivasādhikāni satta vassāni <a name="P5.0320"></a> nikkhantassā’’ti āvajjetvā ‘‘kahaṃ nu kho so etarahī’’ti dibbena cakkhunā olokento ‘‘catuvīsatiakkhobhaṇiparivārena saddhiṃ ekasatarājāno gahetvā mamaññeva khamāpetuṃ āgacchatī’’ti disvā cintesi – ‘‘imehi rājūhi ceva parisāhi ca mama kaniṭṭhassa bahūni pāṭihāriyāni diṭṭhāni, mamānubhāvaṃ ajānitvā ‘ayaṃ kūṭajaṭilo attano pamāṇaṃ na jānāti, amhākaṃ ayyena saddhiṃ payojesī’ti maṃ vambhentā kathentā avīciparāyaṇā bhaveyyuṃ, iddhipāṭihāriyaṃ nesaṃ dassessāmī’’ti. So caturaṅgulamattena aṃsaṃ aphusantaṃ ākāse kājaṃ ṭhapetvā anotattato udakaṃ āharituṃ rañño avidūre ākāsena pāyāsi. Nandapaṇḍito taṃ āgacchantaṃ disvā attānaṃ dassetuṃ avisahanto nisinnaṭṭhāneyeva antaradhāyitvā palāyitvā himavantaṃ pāvisi. Manojarājā pana taṃ ramaṇīyena isivesena tathā āgacchantaṃ disvā gāthamāha –</p>



<p class="hangnum"><span class="newparamark" id="kn14b_20_para107"></span><a name="para107"></a><span class="paranum">107</span>.</p>



<p class="gatha1"> ‘‘Kassa kādambayo kājo, vehāsaṃ caturaṅgulaṃ;</p>



<p class="gathalast">Aṃsaṃ asamphusaṃ eti, udahārāya gacchato’’ti.</p>



<p class="bodytext">Tattha <span class="bld">kādambayo</span>ti kadambarukkhamayo. <span class="bld">Aṃsaṃ asamphusaṃ etī</span>ti aṃsaṃ asamphusanto sayameva āgacchati. <span class="bld">Udahārāyā</span>ti udakaṃ āharituṃ gacchantassa kassa esa kājo evaṃ eti, ko nāma tvaṃ, kuto vā āgacchasīti.</p>



<p class="bodytext">Evaṃ vutte mahāsatto gāthādvayamāha –</p>



<p class="hangnum"><span class="newparamark" id="kn14b_20_para108"></span><a name="para108"></a><span class="paranum">108</span>.</p>



<p class="gatha1"> ‘‘Ahaṃ <a name="V5.0312"></a> soṇo mahārāja, tāpaso sahitabbato;</p>



<p class="gathalast">Bharāmi mātāpitaro, rattindivamatandito.</p>



<p class="hangnum"><span class="newparamark" id="kn14b_20_para109"></span><a name="para109"></a><span class="paranum">109</span>.</p>



<p class="gatha1"> ‘‘Vane phalañca mūlañca, āharitvā disampati;</p>



<p class="gathalast">Posemi mātāpitaro, pubbe katamanussara’’nti.</p>



<p class="bodytext">Tattha <a name="M5.0340"></a> <span class="bld">sahitabbato</span>ti sahitavato sīlācārasampanno eko tāpaso ahanti vadati. <span class="bld">Bharāmī</span>ti posemi. <span class="bld">Atandito</span>ti analaso hutvā. <span class="bld">Pubbe katamanussara</span>nti tehi pubbe kataṃ mayhaṃ guṇaṃ anussarantoti.</p>



<p class="bodytext">Taṃ sutvā rājā tena saddhiṃ vissāsaṃ kattukāmo anantaraṃ gāthamāha –</p>



<p class="hangnum"><span class="newparamark" id="kn14b_20_para110"></span><a name="para110"></a><span class="paranum">110</span>.</p>



<p class="gatha1"> ‘‘Icchāma <a name="P5.0321"></a> assamaṃ gantuṃ, yattha sammati kosiyo;</p>



<p class="gathalast">Maggaṃ no soṇa akkhāhi, yena gacchemu assama’’nti.</p>



<p class="bodytext">Tattha <span class="bld">assama</span>nti tumhākaṃ assamapadaṃ.</p>



<p class="bodytext">Atha mahāsatto attano ānubhāvena assamapadagāmimaggaṃ māpetvā gāthamāha –</p>



<p class="hangnum"><span class="newparamark" id="kn14b_20_para111"></span><a name="para111"></a><span class="paranum">111</span>.</p>



<p class="gatha1"> ‘‘Ayaṃ ekapadī rāja, yenetaṃ meghasannibhaṃ;</p>



<p class="gathalast">Koviḷārehi sañchannaṃ, ettha sammati kosiyo’’ti.</p>



<p class="bodytext">Tassattho – mahārāja, ayaṃ ekapadiko jaṅghamaggo, iminā gacchatha, yena disābhāgena etaṃ meghavaṇṇaṃ supupphitakoviḷārasañchannaṃ vanaṃ dissati, ettha mama pitā kosiyagotto vasati, etassa so assamoti.</p>



<p class="hangnum"><span class="newparamark" id="kn14b_20_para112"></span><a name="para112"></a><span class="paranum">112</span>.</p>



<p class="gatha1"> ‘‘Idaṃ vatvāna pakkāmi, taramāno mahāisi;</p>



<p class="gathalast">Vehāse antalikkhasmiṃ, anusāsitvāna khattiye.</p>



<p class="hangnum"><span class="newparamark" id="kn14b_20_para113"></span><a name="para113"></a><span class="paranum">113</span>.</p>



<p class="gatha1"> ‘‘Assamaṃ <a name="V5.0313"></a> parimajjitvā, paññāpetvāna āsanaṃ;</p>



<p class="gathalast">Paṇṇasālaṃ pavisitvā, pitaraṃ patibodhayi.</p>



<p class="hangnum"><span class="newparamark" id="kn14b_20_para114"></span><a name="para114"></a><span class="paranum">114</span>.</p>



<p class="gatha1"> ‘‘Ime āyanti rājāno, abhijātā yasassino;</p>



<p class="gathalast">Assamā nikkhamitvāna, nisīda tvaṃ mahāise.</p>



<p class="hangnum"><span class="newparamark" id="kn14b_20_para115"></span><a name="para115"></a><span class="paranum">115</span>.</p>



<p class="gatha1"> ‘‘Tassa taṃ vacanaṃ sutvā, taramāno mahāisi;</p>



<p class="gathalast">Assamā nikkhamitvāna, sadvāramhi upāvisī’’ti. – imā abhisambuddhagāthā;</p>



<p class="bodytext">Tattha <a name="M5.0341"></a> <span class="bld">pakkāmī</span>ti anotattaṃ agamāsi. <span class="bld">Assamaṃ parimajjitvā</span>ti, bhikkhave, so isi vegena anotattaṃ gantvā pānīyaṃ ādāya tesu rājūsu assamaṃ asampattesuyeva āgantvā pānīyaghaṭe pānīyamāḷake ṭhapetvā ‘‘mahājano pivissatī’’ti vanakusumehi vāsetvā sammajjaniṃ ādāya assamaṃ sammajjitvā paṇṇasāladvāre pitu āsanaṃ paññāpetvā pavisitvā pitaraṃ jānāpesīti attho. <span class="bld">Upāvisī</span>ti uccāsane nisīdi.</p>



<p class="bodytext">Bodhisattassa mātā pana tassa pacchato nīcaṭṭhāne ekamantaṃ nisīdi. Mahāsatto nīcāsane nisīdi. Nandapaṇḍitopi bodhisattassa anotattato pānīyaṃ ādāya assamaṃ āgatakāle rañño santikaṃ āgantvā assamassa avidūre khandhāvāraṃ nivāsesi. Atha rājā nhatvā sabbālaṅkārapaṭimaṇḍito ekasatarājaparivuto nandapaṇḍitaṃ gahetvā mahantena sirisobhaggena bodhisattaṃ khamāpetuṃ assamaṃ pāvisi. Atha naṃ tathā āgacchantaṃ bodhisattassa pitā disvā bodhisattaṃ pucchi, sopissa ācikkhi. Tamatthaṃ <a name="P5.0322"></a> pakāsento satthā āha –</p>



<p class="hangnum"><span class="newparamark" id="kn14b_20_para116"></span><a name="para116"></a><span class="paranum">116</span>.</p>



<p class="gatha1"> ‘‘Tañca disvāna āyantaṃ, jalantaṃriva tejasā;</p>



<p class="gathalast">Khatyasaṅghaparibyūḷhaṃ, kosiyo etadabravi.</p>



<p class="hangnum"><span class="newparamark" id="kn14b_20_para117"></span><a name="para117"></a><span class="paranum">117</span>.</p>



<p class="gatha1"> ‘‘Kassa bherī mudiṅgā ca, saṅkhā paṇavadindimā;</p>



<p class="gathalast">Purato paṭipannāni, hāsayantā rathesabhaṃ.</p>



<p class="hangnum"><span class="newparamark" id="kn14b_20_para118"></span><a name="para118"></a><span class="paranum">118</span>.</p>



<p class="gatha1"> ‘‘Kassa kañcanapaṭṭena, puthunā vijjuvaṇṇinā;</p>



<p class="gathalast">Yuvā kalāpasannaddho, ko eti siriyā jalaṃ.</p>



<p class="hangnum"><span class="newparamark" id="kn14b_20_para119"></span><a name="para119"></a><span class="paranum">119</span>.</p>



<p class="gatha1"> ‘‘Ukkāmukhapahaṭṭhaṃva<a name="V5.0314"></a>, khadiraṅgārasannibhaṃ;</p>



<p class="gathalast">Mukhañca rucirā bhāti, ko eti siriyā jalaṃ.</p>



<p class="hangnum"><span class="newparamark" id="kn14b_20_para120"></span><a name="para120"></a><span class="paranum">120</span>.</p>



<p class="gatha1"> ‘‘Kassa paggahitaṃ chattaṃ, sasalākaṃ manoramaṃ;</p>



<p class="gathalast">Ādiccaraṃsāvaraṇaṃ, ko eti siriyā jalaṃ.</p>



<p class="hangnum"><span class="newparamark" id="kn14b_20_para121"></span><a name="para121"></a><span class="paranum">121</span>.</p>



<p class="gatha1"> ‘‘Kassa aṅgaṃ pariggayha, vālabījanimuttamaṃ;</p>



<p class="gathalast">Caranti varapuññassa, hatthikkhandhena āyato.</p>



<p class="hangnum"><span class="newparamark" id="kn14b_20_para122"></span><a name="para122"></a><span class="paranum">122</span>.</p>



<p class="gatha1"> ‘‘Kassa <a name="M5.0342"></a> setāni chattāni, ājānīyā ca vammitā;</p>



<p class="gathalast">Samantā parikīrenti, ko eti siriyā jalaṃ.</p>



<p class="hangnum"><span class="newparamark" id="kn14b_20_para123"></span><a name="para123"></a><span class="paranum">123</span>.</p>



<p class="gatha1"> ‘‘Kassa ekasataṃ khatyā, anuyantā yasassino;</p>



<p class="gathalast">Samantānupariyanti, ko eti siriyā jalaṃ.</p>



<p class="hangnum"><span class="newparamark" id="kn14b_20_para124"></span><a name="para124"></a><span class="paranum">124</span>.</p>



<p class="gatha1"> ‘‘Hatthiassarathapatti, senā ca caturaṅginī;</p>



<p class="gathalast">Samantānupariyanti, ko eti siriyā jalaṃ.</p>



<p class="hangnum"><span class="newparamark" id="kn14b_20_para125"></span><a name="para125"></a><span class="paranum">125</span>.</p>



<p class="gatha1"> ‘‘Kassesā mahatī senā, piṭṭhito anuvattati;</p>



<p class="gathalast">Akkhobhaṇī apariyantā, sāgarasseva ūmiyo.</p>



<p class="hangnum"><span class="newparamark" id="kn14b_20_para126"></span><a name="para126"></a><span class="paranum">126</span>.</p>



<p class="gatha1"> ‘‘Rājābhirājā manojo, indova jayataṃ pati;</p>



<p class="gathalast">Nandassajjhāvaraṃ eti, assamaṃ brahmacārinaṃ.</p>



<p class="hangnum"><span class="newparamark" id="kn14b_20_para127"></span><a name="para127"></a><span class="paranum">127</span>.</p>



<p class="gatha1"> ‘‘Tassesā mahatī senā, piṭṭhito anuvattati;</p>



<p class="gathalast">Akkhobhaṇī apariyantā, sāgarasseva ūmiyo’’ti.</p>



<p class="bodytext">Tattha <span class="bld">jalantaṃrivā</span>ti jalantaṃ viya. <span class="bld">Paṭipannānī</span>ti etāni tūriyāni kassa purato āgacchantīti attho. <span class="bld">Hāsayantā</span>ti tosentā. <span class="bld">Kañcanapaṭṭenā</span>ti, tāta, kassa kañcanamayena vijjuvaṇṇena uṇhīsapaṭṭena nalāṭanto parikkhittoti pucchati. <span class="bld">Yuvā</span>ti taruṇo. <span class="bld">Kalāpasannaddho</span>ti <a name="V5.0315"></a> sannaddhasaratūṇīro. <span class="bld">Ukkāmukhapahaṭṭhaṃ vā</span>ti kammārānaṃ uddhane pahaṭṭhaṃ suvaṇṇaṃ viya. <span class="bld">Khadiraṅgārasannibha</span>nti vītaccitakhadiraṅgāravaṇṇaṃ. <span class="bld">Ādiccaraṃsāvaraṇa</span>ntiādiccaraṃsīnaṃ āvaraṇaṃ. <span class="bld">Aṅgaṃ pariggayhā</span>ti aṅgaṃ pariggahetvā, sarīraṃ parikkhipitvāti attho. <span class="bld">Vālabījanimuttama</span>nti vālabījaniṃ uttamaṃ<a name="P5.0323"></a>. <span class="bld">Carantī</span>ti sañcaranti. <span class="bld">Chattānī</span>ti ājānīyapiṭṭhe nisinnānaṃ dhāritachattāni. <span class="bld">Parikīrentī</span>ti tassa samantā sabbadisābhāgesu parikīrayanti. <span class="bld">Caturaṅginī</span>ti etehi hatthiādīhi catūhi aṅgehi samannāgatā. <span class="bld">Akkhobhaṇī</span>ti khobhetuṃ na sakkā. <span class="bld">Sāgarassevā</span>ti sāgarassa ūmiyo viya apariyantā. <span class="bld">Rājābhirājā</span>ti ekasatarājūnaṃ pūjito, tesaṃ vā adhiko rājāti rājābhirājā. <span class="bld">Jayataṃ patī</span>ti jayappattānaṃ tāvatiṃsānaṃ jeṭṭhako. <span class="bld">Ajjhāvara</span>nti mamaṃ khamāpanatthāya nandassa parisabhāvaṃ upagantvā eti.</p>



<p class="bodytext">Satthā <a name="M5.0343"></a> āha –</p>



<p class="hangnum"><span class="newparamark" id="kn14b_20_para128"></span><a name="para128"></a><span class="paranum">128</span>.</p>



<p class="gatha1"> ‘‘Anulittā candanena, kāsikuttamadhārino;</p>



<p class="gathalast">Sabbe pañjalikā hutvā, isīnaṃ ajjhupāgamu’’nti.</p>



<p class="bodytext">Tattha <span class="bld">isīnaṃ ajjhupāgamu</span>nti, bhikkhave, sabbepi te rājāno surabhicandanena anulittā uttamakāsikavatthadhārino sirasi patiṭṭhāpitaañjalī hutvā isīnaṃ santikaṃ upagatā.</p>



<p class="bodytext">Tato manojo rājā taṃ vanditvā ekamantaṃ nisinno paṭisanthāraṃ karonto gāthādvayamāha –</p>



<p class="hangnum"><span class="newparamark" id="kn14b_20_para129"></span><a name="para129"></a><span class="paranum">129</span>.</p>



<p class="gatha1"> ‘‘Kacci nu bhoto kusalaṃ, kacci bhoto anāmayaṃ;</p>



<p class="gathalast">Kacci uñchena yāpetha, kacci mūlaphalā bahū.</p>



<p class="hangnum"><span class="newparamark" id="kn14b_20_para130"></span><a name="para130"></a><span class="paranum">130</span>.</p>



<p class="gatha1"> ‘‘Kacci ḍaṃsā makasā ca, appameva sarīsapā;</p>



<p class="gathalast">Vane vāḷamigākiṇṇe, kacci hiṃsā na vijjatī’’ti.</p>



<p class="bodytext">Tato paraṃ ubhinnaṃ tesaṃ vacanapaṭivacanavasena kathitagāthā honti –</p>



<p class="hangnum"><span class="newparamark" id="kn14b_20_para131"></span><a name="para131"></a><span class="paranum">131</span>.</p>



<p class="gatha1"> ‘‘Kusalañceva <a name="V5.0316"></a> no rāja, atho rāja anāmayaṃ;</p>



<p class="gathalast">Atho uñchena yāpema, atho mūlaphalā bahū.</p>



<p class="hangnum"><span class="newparamark" id="kn14b_20_para132"></span><a name="para132"></a><span class="paranum">132</span>.</p>



<p class="gatha1"> ‘‘Atho ḍaṃsā makasā ca, appameva sarīsapā;</p>



<p class="gathalast">Vane vāḷamigākiṇṇe, hiṃsā mayhaṃ na vijjati.</p>



<p class="hangnum"><span class="newparamark" id="kn14b_20_para133"></span><a name="para133"></a><span class="paranum">133</span>.</p>



<p class="gatha1"> ‘‘Bahūni vassapūgāni, assame sammataṃ idha;</p>



<p class="gathalast">Nābhijānāmi uppannaṃ, ābādhaṃ amanoramaṃ.</p>



<p class="hangnum"><span class="newparamark" id="kn14b_20_para134"></span><a name="para134"></a><span class="paranum">134</span>.</p>



<p class="gatha1"> ‘‘Svāgataṃ te mahārāja, atho te adurāgataṃ;</p>



<p class="gathalast">Issarosi anuppatto, yaṃ idhatthi pavedaya.</p>



<p class="hangnum"><span class="newparamark" id="kn14b_20_para135"></span><a name="para135"></a><span class="paranum">135</span>.</p>



<p class="gatha1"> ‘‘Tindukāni <a name="P5.0324"></a> piyālāni, madhuke kāsumāriyo;</p>



<p class="gathalast">Phalāni khuddakappāni, bhuñja rāja varaṃ varaṃ.</p>



<p class="hangnum"><span class="newparamark" id="kn14b_20_para136"></span><a name="para136"></a><span class="paranum">136</span>.</p>



<p class="gatha1"> ‘‘Idampi pānīyaṃ sītaṃ, ābhataṃ girigabbharā;</p>



<p class="gathalast">Tato piva mahārāja, sace tvaṃ abhikaṅkhasi.</p>



<p class="hangnum"><span class="newparamark" id="kn14b_20_para137"></span><a name="para137"></a><span class="paranum">137</span>.</p>



<p class="gatha1"> ‘‘Paṭiggahitaṃ <a name="M5.0344"></a> yaṃ dinnaṃ, sabbassa agghiyaṃ kataṃ;</p>



<p class="gathalast">Nandassāpi nisāmetha, vacanaṃ so pavakkhati.</p>



<p class="hangnum"><span class="newparamark" id="kn14b_20_para138"></span><a name="para138"></a><span class="paranum">138</span>.</p>



<p class="gatha1"> ‘‘Ajjhāvaramhā nandassa, bhoto santikamāgatā;</p>



<p class="gathalast">Suṇātu bhavaṃ vacanaṃ, nandassa parisāya cā’’ti.</p>



<p class="bodytext">Imā yebhuyyena pākaṭasambandhāyeva, yaṃ panettha apākaṭaṃ, tadeva vakkhāma. <span class="bld">Pavedayā</span>ti yaṃ imasmiṃ ṭhāne tava abhirucitaṃ atthi, taṃ no kathehīti vadati. <span class="bld">Khuddakappānī</span>ti etāni nānārukkhaphalāni khuddakamadhupaṭibhāgāni madhurāni. <span class="bld">Varaṃ vara</span>nti ito uttamuttamaṃ gahetvā bhuñja. <span class="bld">Girigabbharā</span>ti anotattato. <span class="bld">Sabbassa agghiya</span>nti yena mayaṃ āpucchitā, taṃ amhehi paṭiggahitaṃ nāma tumhehi ca dinnameva nāma, ettāvatā imassa janassa sabbassa agghiyaṃ tumhehi kataṃ. <span class="bld">Nandassāpī</span>ti amhākaṃ tāva sabbaṃ kataṃ, idāni pana nandapaṇḍito kiñci vattukāmo<a name="V5.0317"></a>, tassapi tāva vacanaṃ suṇātha. <span class="bld">Ajjhāvaramhā</span>ti mayañhi na aññena kammena āgatā, nandassa pana parisā hutvā tumhākaṃ khamāpanatthāya āgatāti vadati. <span class="bld">Bhava</span>nti bhavaṃ soṇapaṇḍito suṇātu.</p>



<p class="bodytext">Evaṃ vutte nandapaṇḍito uṭṭhāyāsanā mātāpitaro ca bhātarañca vanditvā sakaparisāya saddhiṃ sallapanto āha –</p>



<p class="hangnum"><span class="newparamark" id="kn14b_20_para139"></span><a name="para139"></a><span class="paranum">139</span>.</p>



<p class="gatha1"> ‘‘Parosataṃ jānapadā, mahāsālā ca brāhmaṇā;</p>



<p class="gatha2">Ime ca khattiyā sabbe, abhijātā yasassino;</p>



<p class="gathalast">Bhavañca rājā manojo, anumaññantu me vaco.</p>



<p class="hangnum"><span class="newparamark" id="kn14b_20_para140"></span><a name="para140"></a><span class="paranum">140</span>.</p>



<p class="gatha1"> ‘‘Ye ca santi samītāro, yakkhāni idha massame;</p>



<p class="gathalast">Araññe bhūtabhabyāni, suṇantu vacanaṃ mama.</p>



<p class="hangnum"><span class="newparamark" id="kn14b_20_para141"></span><a name="para141"></a><span class="paranum">141</span>.</p>



<p class="gatha1"> ‘‘Namo katvāna bhūtānaṃ, isiṃ vakkhāmi subbataṃ;</p>



<p class="gathalast">So tyāhaṃ dakkhiṇā bāhu, tava kosiya sammato.</p>



<p class="hangnum"><span class="newparamark" id="kn14b_20_para142"></span><a name="para142"></a><span class="paranum">142</span>.</p>



<p class="gatha1"> ‘‘Pitaraṃ me janettiñca, bhattukāmassa me sato;</p>



<p class="gathalast">Vīra puññamidaṃ ṭhānaṃ, mā maṃ kosiya vāraya.</p>



<p class="hangnum"><span class="newparamark" id="kn14b_20_para143"></span><a name="para143"></a><span class="paranum">143</span>.</p>



<p class="gatha1"> ‘‘Sabbhi <a name="P5.0325"></a><a name="M5.0345"></a> hetaṃ upaññātaṃ, mametaṃ upanissaja;</p>



<p class="gatha2">Uṭṭhānapāricariyāya, dīgharattaṃ tayā kataṃ;</p>



<p class="gathalast">Dhātāpitūsu puññāni, mama lokadado bhava.</p>



<p class="hangnum"><span class="newparamark" id="kn14b_20_para144"></span><a name="para144"></a><span class="paranum">144</span>.</p>



<p class="gatha1"> ‘‘Tatheva santi manujā, dhamme dhammapadaṃ vidū;</p>



<p class="gathalast">Maggo saggassa lokassa, yathā jānāsi tvaṃ ise.</p>



<p class="hangnum"><span class="newparamark" id="kn14b_20_para145"></span><a name="para145"></a><span class="paranum">145</span>.</p>



<p class="gatha1"> ‘‘Uṭṭhānapāricariyāya, mātāpitusukhāvahaṃ;</p>



<p class="gathalast">Taṃ maṃ puññā nivāreti, ariyamaggāvaro naro’’ti.</p>



<p class="bodytext">Tattha <a name="V5.0318"></a> <span class="bld">anumaññantū</span>ti anubujjhantu, sādhukaṃ sutvā paccakkhaṃ karontūti attho. <span class="bld">Samītāro</span>ti samāgatā. <span class="bld">Araññe bhūtabhabyānī</span>ti asmiṃ himavantāraññe yāni bhūtāni ceva vuḍḍhimariyādappattāni bhabyāni ca taruṇadevatāni, tānipi sabbāni mama vacanaṃ suṇantūti attho. <span class="bld">‘‘Namo katvānā’’</span>ti idaṃ so parisāya saññaṃ datvā tasmiṃ vanasaṇḍe nibbattadevatānaṃ namakkāraṃ katvā āha. Tassattho – ajja bahūhi devatāhi mama bhātikassa dhammakathāsavanatthaṃ āgatāhi bhavitabbaṃ, ahaṃ vo namakkāro, tumhepi mayhaṃ sahāyā hothāti. So devatānaṃ añjaliṃ paggahetvā parisaṃ jānāpetvā <span class="bld">‘‘isiṃ vakkhāmī’’</span>tiādimāha. Tattha <span class="bld">isi</span>nti soṇapaṇḍitaṃ sandhāya vadati. <span class="bld">Sammato</span>ti bhātaro nāma aṅgasamā honti, tasmā so te ahaṃ dakkhiṇā bāhūti sammato. Tena me khamituṃ arahathāti dīpeti.</p>



<p class="bodytext"><span class="bld">Vīrā</span>ti vīriyavanta mahāparakkama. <span class="bld">Puññamidaṃ ṭhāna</span>nti idaṃ mātāpituupaṭṭhānaṃ nāma puññaṃ saggasaṃvattanikakāraṇaṃ, taṃ karontaṃ maṃ mā vārayāti vadati. <span class="bld">Sabbhi heta</span>nti etañhi mātāpituupaṭṭhānaṃ nāma paṇḍitehi <span class="bld">upaññātaṃ</span> upagantvā ñātañceva vaṇṇitañca. <span class="bld">Mametaṃ upanissajā</span>ti idaṃ tvaṃ mayhaṃ nissaja vissajjehi dehi. <span class="bld">Uṭṭhānapāricariyāyā</span>ti uṭṭhānena ca pāricariyāya ca. <span class="bld">Kata</span>nti dīgharattaṃ tayā kusalaṃ kataṃ. <span class="bld">Puññānī</span>ti idāni ahaṃ mātāpitūsu puññāni kattukāmo. <span class="bld">Mama lokadado</span>ti tassa mama tvaṃ saggalokadado hoti, ahañhi tesaṃ vattaṃ upaṭṭhānaṃ katvā devaloke aparimāṇaṃ yasaṃ labhissāmi, tassa me tvaṃ dāyako hohīti vadati.</p>



<p class="bodytext"><span class="bld">Tathevā</span>ti <a name="M5.0346"></a> yathā tvaṃ jānāsi, tatheva aññepi manujā imissaṃ parisāyaṃ santi, te nānappakāre dhamme idaṃ jeṭṭhāpacāyikabhāvasaṅkhātaṃ dhammakoṭṭhāsaṃ vadanti. Kinti? <span class="bld">Maggo saggassa lokassā</span>ti. <span class="bld">Sukhāvaha</span>nti uṭṭhānena ca pāricariyāya ca mātāpitūnaṃ sukhāvahaṃ. <span class="bld">Taṃ ma</span>nti taṃ maṃ evaṃ sammāpaṭipannampi bhātā soṇapaṇḍito tamhā puññā abhivāreti. <span class="bld">Ariyamaggāvaro</span>ti so evaṃ vārento ayaṃ naro mama piyadassanatāya ariyasaṅkhātassa vedalokassa maggāvaraṇo nāma hotīti.</p>



<p class="bodytext">Evaṃ <a name="P5.0326"></a> nandapaṇḍitena vutte mahāsatto ‘‘imassa tāva tumhehi vacanaṃ sutaṃ, idāni mamapi suṇāthā’’ti sāvento āha –</p>



<p class="hangnum"><span class="newparamark" id="kn14b_20_para146"></span><a name="para146"></a><span class="paranum">146</span>.</p>



<p class="gatha1"> ‘‘Suṇantu <a name="V5.0319"></a> bhonto vacanaṃ, bhāturajjhāvarā mama;</p>



<p class="gatha2">Kulavaṃsaṃ mahārāja, porāṇaṃ parihāpayaṃ;</p>



<p class="gathalast">Adhammacārī jeṭṭhesu, nirayaṃ sopapajjati.</p>



<p class="hangnum"><span class="newparamark" id="kn14b_20_para147"></span><a name="para147"></a><span class="paranum">147</span>.</p>



<p class="gatha1"> ‘‘Ye ca dhammassa kusalā, porāṇassa disampati;</p>



<p class="gathalast">Cārittena ca sampannā, na te gacchanti duggatiṃ.</p>



<p class="hangnum"><span class="newparamark" id="kn14b_20_para148"></span><a name="para148"></a><span class="paranum">148</span>.</p>



<p class="gatha1"> ‘‘Mātā pitā ca bhātā ca, bhaginī ñāti bandhavā;</p>



<p class="gathalast">Sabbe jeṭṭhassa te bhārā, evaṃ jānāhi bhāradha.</p>



<p class="hangnum"><span class="newparamark" id="kn14b_20_para149"></span><a name="para149"></a><span class="paranum">149</span>.</p>



<p class="gatha1"> ‘‘Ādiyitvā garuṃ bhāraṃ, nāviko viya ussahe;</p>



<p class="gathalast">Dhammañca nappamajjāmi, jeṭṭho casmi rathesabhā’’ti.</p>



<p class="bodytext">Tattha <span class="bld">bhāturajjhāvarā</span>ti mama bhātu parisā hutvā āgatā bhonto sabbepi rājāno mamapi tāva vacanaṃ suṇantu. <span class="bld">Parihāpaya</span>nti parihāpento. <span class="bld">Dhammassā</span>ti jeṭṭhāpacāyanadhammassa paveṇīdhammassa. <span class="bld">Kusalā</span>ti chekā. <span class="bld">Cārittena cā</span>ti ācārasīlena sampannā. <span class="bld">Bhārā</span>ti sabbe ete jeṭṭhena vahitabbā paṭijaggitabbāti tassa bhārā nāma. <span class="bld">Nāviko viyā</span>ti yathā nāvāya garuṃ bhāraṃ ādiyitvā samuddamajjhe nāvaṃ sotthinā netuṃ nāviko ussaheti vāyamati, saha nāvāya sabbabhaṇḍañca jano ca tasseva bhāro hoti, tathā mameva sabbe ñātakā bhāroti<a name="M5.0347"></a>, ahañca te ussahāmi paṭijaggituṃ sakkomi, tañca jeṭṭhāpacāyanadhammaṃ nappamajjāmi, na kevalañca etesaññeva, sakalassapi lokassa jeṭṭho ca asmi, tasmā ahameva saddhiṃ nandena paṭijaggituṃ yuttoti.</p>



<p class="bodytext">Taṃ sutvā sabbepi te rājāno attamanā hutvā ‘‘jeṭṭhabhātikassa kira avasesā bhārāti ajja amhehi ñāta’’nti nandapaṇḍitaṃ pahāya mahāsattaṃ sannissitā hutvā tassa thutiṃ karontā dve gāthā abhāsiṃsu –</p>



<p class="hangnum"><span class="newparamark" id="kn14b_20_para150"></span><a name="para150"></a><span class="paranum">150</span>.</p>



<p class="gatha1"> ‘‘Adhigamā tame ñāṇaṃ, jālaṃva jātavedato;</p>



<p class="gathalast">Evameva no bhavaṃ dhammaṃ, kosiyo pavidaṃsayi.</p>



<p class="hangnum"><span class="newparamark" id="kn14b_20_para151"></span><a name="para151"></a><span class="paranum">151</span>.</p>



<p class="gatha1"> ‘‘Yathā <a name="V5.0320"></a> udayamādicco, vāsudevo pabhaṅkaro;</p>



<p class="gatha2">Pāṇīnaṃ pavidaṃseti, rūpaṃ kalyāṇapāpakaṃ;</p>



<p class="gathalast">Evameva no bhavaṃ dhammaṃ, kosiyo pavidaṃsayī’’ti.</p>



<p class="bodytext">Tattha <a name="P5.0327"></a> <span class="bld">adhigamā</span>ti mayaṃ ito pubbe jeṭṭhāpacāyanadhammapaṭicchādake tame vattamānā na jānāma, ajja jātavedato jālaṃva ñāṇaṃ adhigatā. <span class="bld">Evameva no</span>ti yathā mahandhakāre pabbatamatthake jalito jātavedo samantā ālokaṃ pharanto rūpāni dasseti, tathā no bhavaṃ kosiyagotto dhammaṃ pavidaṃsayīti attho. <span class="bld">Vāsudevo</span>ti vasudevo vasujotano, dhanapakāsanoti attho.</p>



<p class="bodytext">Iti mahāsatto ettakaṃ kālaṃ nandapaṇḍitassa pāṭihāriyāni disvā tasmiṃ pasannacitte te rājāno ñāṇabalena tasmiṃ pasādaṃ bhinditvā attano kathaṃ gāhāpetvā sabbeva attano mukhaṃ ullokite akāsi. Atha nandapaṇḍito ‘‘bhātā me paṇḍito byatto dhammakathiko sabbepime rājāno bhinditvā attano pakkhe kari, ṭhapetvā imaṃ añño mayhaṃ paṭisaraṇaṃ natthi, imameva yācissāmī’’ti cintetvā gāthamāha –</p>



<p class="hangnum"><span class="newparamark" id="kn14b_20_para152"></span><a name="para152"></a><span class="paranum">152</span>.</p>



<p class="gatha1"> ‘‘Evaṃ me yācamānassa, añjaliṃ nāvabujjhatha;</p>



<p class="gathalast">Tava baddhacaro hessaṃ, vuṭṭhito paricārako’’ti.</p>



<p class="bodytext">Tassatthā <a name="M5.0348"></a> – sace tumhe mama evaṃ yācamānassa khamāpanatthāya paggahitaṃ añjaliṃ nāvabujjhatha na paṭiggaṇhatha, tumheva mātāpitaro upaṭṭhahatha, ahaṃ pana tumhākaṃ baddhacaro veyyāvaccakaro hessaṃ, rattindivaṃ analasabhāvena vuṭṭhito paricārako ahaṃ tumhe paṭijaggissāmīti.</p>



<p class="bodytext">Mahāsattassa pakatiyāpi nandapaṇḍite doso vā veraṃ vā natthi, atithaddhaṃ vacanaṃ kathentassa panassa mānahāpanatthaṃ niggahavasena tathā katvā idānissa vacanaṃ sutvā tuṭṭhacitto tasmiṃ pasādaṃ uppādetvā ‘‘idāni te khamāmi, mātāpitaro ca paṭijaggituṃ labhissasī’’ti tassa guṇaṃ pakāsento āha –</p>



<p class="hangnum"><span class="newparamark" id="kn14b_20_para153"></span><a name="para153"></a><span class="paranum">153</span>.</p>



<p class="gatha1"> ‘‘Addhā <a name="V5.0321"></a> nanda vijānāsi, saddhammaṃ sabbhi desitaṃ;</p>



<p class="gathalast">Ariyo ariyasamācāro, bāḷhaṃ tvaṃ mama ruccasi.</p>



<p class="hangnum"><span class="newparamark" id="kn14b_20_para154"></span><a name="para154"></a><span class="paranum">154</span>.</p>



<p class="gatha1"> ‘‘Bhavantaṃ vadāmi bhotiñca, suṇātha vacanaṃ mama;</p>



<p class="gathalast">Nāyaṃ bhāro bhāramato, ahu mayhaṃ kudācanaṃ.</p>



<p class="hangnum"><span class="newparamark" id="kn14b_20_para155"></span><a name="para155"></a><span class="paranum">155</span>.</p>



<p class="gatha1"> ‘‘Taṃ maṃ upaṭṭhitaṃ santaṃ, mātāpitu sukhāvahaṃ;</p>



<p class="gathalast">Nando ajjhāvaraṃ katvā, upaṭṭhānāya yācati.</p>



<p class="hangnum"><span class="newparamark" id="kn14b_20_para156"></span><a name="para156"></a><span class="paranum">156</span>.</p>



<p class="gatha1"> ‘‘Yo <a name="P5.0328"></a> ve icchati kāmena, santānaṃ brahmacārinaṃ;</p>



<p class="gathalast">Nandaṃ vo varatha eko, kaṃ nando upatiṭṭhatū’’ti.</p>



<p class="bodytext">Tattha <span class="bld">ariyo</span>ti sundaro. <span class="bld">Ariyasamācāro</span>ti sundarasamācāropi jāto. <span class="bld">Bāḷha</span>nti idāni tvaṃ mama ativiya ruccasi. <span class="bld">Suṇāthā</span>ti amma tātā tumhe mama vacanaṃ suṇātha. <span class="bld">Nāyaṃ bhāro</span>ti ayaṃ tumhākaṃ paṭijagganabhāro na kadāci mama bhāramato ahu. <span class="bld">Taṃ ma</span>nti taṃ bhāroti amaññitvāva maṃ tumhe upaṭṭhitaṃ samānaṃ. <span class="bld">Upaṭṭhānāya yācatī</span>ti tumhe upaṭṭhātuṃ maṃ yācati. <span class="bld">Yo ve icchatī</span>ti mayhañhi tvaṃ me mātaraṃ vā pitaraṃ vā upaṭṭhahāti vattuṃ na yuttaṃ, tumhākaṃ pana santānaṃ brahmacārīnaṃ yo eko icchati, taṃ vadāmi kāmena <span class="bld">nandaṃ vo varatha,</span> taṃ mama kaniṭṭhaṃ nandaṃ rocetha, tumhesu kaṃ esa upaṭṭhātu, ubhopi hi mayaṃ tumhākaṃ puttāyevāti.</p>



<p class="bodytext">Athassa <a name="M5.0349"></a> mātā āsanā vuṭṭhāya, ‘‘tāta soṇapaṇḍita, cirappavuttho te kaniṭṭho, evaṃ cirāgatampi taṃ yācituṃ na visahāmi, mayañhi taṃ nissitā, idāni pana tayā anuññātā ahaṃ etaṃ brahmacārinaṃ bāhāhi upagūhitvā sīse upasiṅghāyituṃ labheyya’’nti imamatthaṃ pakāsentī gāthamāha –</p>



<p class="hangnum"><span class="newparamark" id="kn14b_20_para157"></span><a name="para157"></a><span class="paranum">157</span>.</p>



<p class="gatha1"> ‘‘Tayā tāta anuññātā, soṇa taṃ nissitā mayaṃ;</p>



<p class="gathalast">Upaghātuṃ labhe nandaṃ, muddhani brahmacārina’’nti.</p>



<p class="bodytext">Atha mahāsatto ‘‘tena hi, amma, anujānāmi, tvaṃ gaccha, puttaṃ nandaṃ āliṅgitvā sīse ghāyitvā cumbitvā tava hadaye sokaṃ nibbāpehī’’ti āha. Sā tassa santikaṃ gantvā nandapaṇḍitaṃ <a name="V5.0322"></a> parisamajjheyeva āliṅgitvā sīsaṃ ghāyitvā cumbitvā hadaye sokaṃ nibbāpetvā mahāsattena saddhiṃ sallapantī āha –</p>



<p class="hangnum"><span class="newparamark" id="kn14b_20_para158"></span><a name="para158"></a><span class="paranum">158</span>.</p>



<p class="gatha1"> ‘‘Assatthasseva taruṇaṃ, pavāḷaṃ māluteritaṃ;</p>



<p class="gathalast">Cirassaṃ nandaṃ disvāna, hadayaṃ me pavedhati.</p>



<p class="hangnum"><span class="newparamark" id="kn14b_20_para159"></span><a name="para159"></a><span class="paranum">159</span>.</p>



<p class="gatha1"> ‘‘Yadā suttāpi supine, nandaṃ passāmi āgataṃ;</p>



<p class="gathalast">Udaggā sumanā homi, nando no āgato ayaṃ.</p>



<p class="hangnum"><span class="newparamark" id="kn14b_20_para160"></span><a name="para160"></a><span class="paranum">160</span>.</p>



<p class="gatha1"> ‘‘Yadā ca paṭibujjhitvā, nandaṃ passāmi nāgataṃ;</p>



<p class="gathalast">Bhiyyo āvisatī soko, domanassañcanappakaṃ.</p>



<p class="hangnum"><span class="newparamark" id="kn14b_20_para161"></span><a name="para161"></a><span class="paranum">161</span>.</p>



<p class="gatha1"> ‘‘Sāhaṃ <a name="P5.0329"></a> ajja cirassampi, nandaṃ passāmi āgataṃ;</p>



<p class="gathalast">Bhattucca mayhañca piyo, nando no pāvisī gharaṃ.</p>



<p class="hangnum"><span class="newparamark" id="kn14b_20_para162"></span><a name="para162"></a><span class="paranum">162</span>.</p>



<p class="gatha1"> ‘‘Pitupi nando suppiyo, yaṃ nando nappavase gharā;</p>



<p class="gathalast">Labhatū tāta nando taṃ, maṃ nando upatiṭṭhatū’’ti.</p>



<p class="bodytext">Tattha <span class="bld">māluterita</span>nti yathā vātāhataṃ assatthassa pallavaṃ kampati, evaṃ cirassaṃ nandaṃ disvā ajja mama hadayaṃ kampatīti vadati. <span class="bld">Suttā</span>ti, tāta soṇa, yadāhaṃ suttāpi supine nandaṃ āgataṃ passāmi, tadāpi udaggā homi. <span class="bld">Bhattuccā</span>ti sāmikassa ca me mayhañca piyo. <span class="bld">Nando no pāvisī ghara</span>nti, tāta, putto no nando paṇṇasālaṃ pavisatu. <span class="bld">Ya</span>nti yasmā pitupi suṭṭhu piyo, tasmā puna imamhā gharā na vippavaseyya. <span class="bld">Nando</span> <a name="M5.0350"></a> <span class="bld">ta</span>nti, tāta, nando yaṃ icchati, taṃ labhatu. <span class="bld">Maṃ nando</span>ti, tāta soṇa, tava pitaraṃ tvaṃ upaṭṭhaha, maṃ nando upaṭṭhātu.</p>



<p class="bodytext">Mahāsatto ‘‘evaṃ hotū’’ti mātu vacanaṃ sampaṭicchitvā ‘‘nanda, tayā jeṭṭhakakoṭṭhāso laddho, mātā nāma atiguṇakārikā, appamatto hutvā paṭijaggeyyāsī’’ti ovaditvā mātu guṇaṃ pakāsento dve gāthā abhāsi –</p>



<p class="hangnum"><span class="newparamark" id="kn14b_20_para163"></span><a name="para163"></a><span class="paranum">163</span>.</p>



<p class="gatha1"> ‘‘Anukampikā <a name="V5.0323"></a> patiṭṭhā ca, pubbe rasadadī ca no;</p>



<p class="gathalast">Maggo saggassa lokassa, mātā taṃ varate ise.</p>



<p class="hangnum"><span class="newparamark" id="kn14b_20_para164"></span><a name="para164"></a><span class="paranum">164</span>.</p>



<p class="gatha1"> ‘‘Pubbe rasadadī gottī, mātā puññūpasaṃhitā;</p>



<p class="gathalast">Maggo saggassa lokassa, mātā taṃ varate ise’’ti.</p>



<p class="bodytext">Tattha <span class="bld">anukampikā</span>ti muduhadayā. <span class="bld">Pubbe rasadadī</span>ti paṭhamameva attano khīrasaṅkhātassa rasassa dāyikā. <span class="bld">Mātā ta</span>nti mama mātā maṃ na icchati, taṃ varati icchati. <span class="bld">Gottī</span>ti gopāyikā. <span class="bld">Puññūpasaṃhitā</span>ti puññūpanissitā puññadāyikā.</p>



<p class="bodytext">Evaṃ mahāsatto dvīhi gāthāhi mātu guṇaṃ kathetvā punāgantvā tassā āsane nisinnakāle ‘‘nanda, tvaṃ dukkarakārikaṃ mātaraṃ labhasi, ubhopi mayaṃ mātarā dukkhena saṃvaḍḍhitā, taṃ idāni tvaṃ appamatto paṭijaggāhi, amadhurāni phalāphalāni mā khādāpehī’’ti vatvā parisamajjheyeva mātu dukkarakārikataṃ pakāsento āha –</p>



<p class="hangnum"><span class="newparamark" id="kn14b_20_para165"></span><a name="para165"></a><span class="paranum">165</span>.</p>



<p class="gatha1"> ‘‘Ākaṅkhamānā <a name="P5.0330"></a> puttaphalaṃ, devatāya namassati;</p>



<p class="gathalast">Nakkhattāni ca pucchati, utusaṃvaccharāni ca.</p>



<p class="hangnum"><span class="newparamark" id="kn14b_20_para166"></span><a name="para166"></a><span class="paranum">166</span>.</p>



<p class="gatha1"> ‘‘Tassā utumhi nhātāya, hoti gabbhassa vokkamo;</p>



<p class="gathalast">Tena dohaḷinī hoti, suhadā tena vuccati.</p>



<p class="hangnum"><span class="newparamark" id="kn14b_20_para167"></span><a name="para167"></a><span class="paranum">167</span>.</p>



<p class="gatha1"> ‘‘Saṃvaccharaṃ vā ūnaṃ vā, pariharitvā vijāyati;</p>



<p class="gathalast">Tena sā janayantīti, janetti tena vuccati.</p>



<p class="hangnum"><span class="newparamark" id="kn14b_20_para168"></span><a name="para168"></a><span class="paranum">168</span>.</p>



<p class="gatha1"> ‘‘Thanakhīrena gītena, aṅgapāvuraṇena ca;</p>



<p class="gathalast">Rodantaṃ puttaṃ toseti, tosentī tena vuccati.</p>



<p class="hangnum"><span class="newparamark" id="kn14b_20_para169"></span><a name="para169"></a><span class="paranum">169</span>.</p>



<p class="gatha1"> ‘‘Tato <a name="M5.0351"></a> vātātape ghore, mamaṃ katvā udikkhati;</p>



<p class="gathalast">Dārakaṃ appajānantaṃ, posentī tena vuccati.</p>



<p class="hangnum"><span class="newparamark" id="kn14b_20_para170"></span><a name="para170"></a><span class="paranum">170</span>.</p>



<p class="gatha1"> ‘‘Yañca <a name="V5.0324"></a> mātudhanaṃ hoti, yañca hoti pituddhanaṃ;</p>



<p class="gathalast">Ubhayampetassa gopeti, api puttassa no siyā.</p>



<p class="hangnum"><span class="newparamark" id="kn14b_20_para171"></span><a name="para171"></a><span class="paranum">171</span>.</p>



<p class="gatha1"> ‘‘Evaṃ putta aduṃ putta, iti mātā vihaññati;</p>



<p class="gatha2">Pamattaṃ paradāresu, nisīthe pattayobbane;</p>



<p class="gathalast">Sāyaṃ puttaṃ anāyantaṃ, iti mātā vihaññati.</p>



<p class="hangnum"><span class="newparamark" id="kn14b_20_para172"></span><a name="para172"></a><span class="paranum">172</span>.</p>



<p class="gatha1"> ‘‘Evaṃ kicchā bhato poso, mātu aparicārako;</p>



<p class="gathalast">Mātari micchā caritvāna, nirayaṃ sopapajjati.</p>



<p class="hangnum"><span class="newparamark" id="kn14b_20_para173"></span><a name="para173"></a><span class="paranum">173</span>.</p>



<p class="gatha1"> ‘‘Evaṃ kicchā bhato poso, pitu aparicārako;</p>



<p class="gathalast">Pitari micchā caritvāna, nirayaṃ sopapajjati.</p>



<p class="hangnum"><span class="newparamark" id="kn14b_20_para174"></span><a name="para174"></a><span class="paranum">174</span>.</p>



<p class="gatha1"> ‘‘Dhanāpi dhanakāmānaṃ, nassati iti me sutaṃ;</p>



<p class="gathalast">Mātaraṃ aparicaritvāna, kicchaṃ vā so nigacchati.</p>



<p class="hangnum"><span class="newparamark" id="kn14b_20_para175"></span><a name="para175"></a><span class="paranum">175</span>.</p>



<p class="gatha1"> ‘‘Dhanāpi dhanakāmānaṃ, nassati iti me sutaṃ;</p>



<p class="gathalast">Pitaraṃ aparicaritvāna, kicchaṃ vā so nigacchati.</p>



<p class="hangnum"><span class="newparamark" id="kn14b_20_para176"></span><a name="para176"></a><span class="paranum">176</span>.</p>



<p class="gatha1"> ‘‘Ānando ca pamodo ca, sadā hasitakīḷitaṃ;</p>



<p class="gathalast">Mātaraṃ paricaritvāna, labbhametaṃ vijānato.</p>



<p class="hangnum"><span class="newparamark" id="kn14b_20_para177"></span><a name="para177"></a><span class="paranum">177</span>.</p>



<p class="gatha1"> ‘‘Ānando ca pamodo ca, sadā hasitakīḷitaṃ;</p>



<p class="gathalast">Pitaraṃ paricaritvāna, labbhametaṃ vijānato.</p>



<p class="hangnum"><span class="newparamark" id="kn14b_20_para178"></span><a name="para178"></a><span class="paranum">178</span>.</p>



<p class="gatha1"> ‘‘Dānañca piyavācā ca, atthacariyā ca yā idha;</p>



<p class="gatha2">Samānattatā ca dhammesu, tattha tattha yathārahaṃ;</p>



<p class="gathalast">Ete kho saṅgahā loke, rathassāṇīva yāyato.</p>



<p class="hangnum"><span class="newparamark" id="kn14b_20_para179"></span><a name="para179"></a><span class="paranum">179</span>.</p>



<p class="gatha1"> ‘‘Ete <a name="V5.0325"></a> ca saṅgahā nāssu, na mātā puttakāraṇā;</p>



<p class="gathalast">Labhetha <a name="P5.0331"></a> mānaṃ pūjaṃ vā, pitā vā puttakāraṇā.</p>



<p class="hangnum"><span class="newparamark" id="kn14b_20_para180"></span><a name="para180"></a><span class="paranum">180</span>.</p>



<p class="gatha1"> ‘‘Yasmā ca saṅgahā ete, sammapekkhanti paṇḍitā;</p>



<p class="gathalast">Tasmā mahattaṃ papponti, pāsaṃsā ca bhavanti te.</p>



<p class="hangnum"><span class="newparamark" id="kn14b_20_para181"></span><a name="para181"></a><span class="paranum">181</span>.</p>



<p class="gatha1"> ‘‘Brahmāti <a name="M5.0352"></a> mātāpitaro, pubbācariyāti vuccare;</p>



<p class="gathalast">Āhuneyyā ca puttānaṃ, pajāya anukampakā.</p>



<p class="hangnum"><span class="newparamark" id="kn14b_20_para182"></span><a name="para182"></a><span class="paranum">182</span>.</p>



<p class="gatha1"> ‘‘Tasmā hi ne namasseyya, sakkareyya ca paṇḍito;</p>



<p class="gatha2">Annena atho pānena, vatthena sayanena ca;</p>



<p class="gathalast">Ucchādanena nhāpanena, pādānaṃ dhovanena ca.</p>



<p class="hangnum"><span class="newparamark" id="kn14b_20_para183"></span><a name="para183"></a><span class="paranum">183</span>.</p>



<p class="gatha1"> ‘‘Tāya naṃ pāricariyāya, mātāpitūsu paṇḍitā;</p>



<p class="gathalast">Idheva naṃ pasaṃsanti, pecca sagge pamodatī’’ti.</p>



<p class="bodytext">Tattha <span class="bld">puttaphala</span>nti puttasaṅkhātaṃ phalaṃ. <span class="bld">Devatāya namassatī</span>ti ‘‘putto me uppajjatū’’ti devatāya namakkāraṃ karoti āyācati. <span class="bld">Pucchatī</span>ti ‘‘katarena nakkhattena jāto putto dīghāyuko hoti, katarena appāyuko’’ti evaṃ nakkhattāni ca pucchati. <span class="bld">Utusaṃvaccharāni cā</span>ti ‘‘channaṃ utūnaṃ katarasmiṃ utumhi jāto dīghāyuko hoti, katarasmiṃ utumhi appāyuko, kativassāya vā mātuyā jāto putto dīghāyuko hoti, kativassāya appāyuko’’ti evaṃ utusaṃvaccharāni ca pucchati. <span class="bld">Utumhi nhātāyā</span>ti pupphe uppanne utumhi nhātāya. <span class="bld">Vokkamo</span>ti tiṇṇaṃ sannipātā gabbhāvakkanti hoti, kucchiyaṃ gabbho patiṭṭhāti. <span class="bld">Tenā</span>ti tena gabbhena sā dohaḷinī hoti. <span class="bld">Tenā</span>ti tadā tassā kucchimhi nibbattapajāya sineho uppajjati, tena kāraṇena ‘‘suhadā’’ti vuccati. <span class="bld">Tenā</span>ti tena kāraṇena sā ‘‘janayantī’’ti ca ‘‘janettī’’ti ca vuccati.</p>



<p class="bodytext"><span class="bld">Aṅgapāvuraṇena cā</span>ti thanantare nipajjāpetvā sarīrasamphassaṃ pharāpentī aṅgasaṅkhāteneva pāvuraṇena. <span class="bld">Tosentī</span>ti saññāpentī hāsentī. <span class="bld">Mamaṃ katvā udikkhatī</span>ti ‘‘puttassa me upari vāto paharati, ātapo pharatī’’ti evaṃ mamaṃkāraṃ katvā siniddhena hadayena udikkhati. <span class="bld">Ubhayampetassā</span>ti <a name="V5.0326"></a> ubhayampi etaṃ dhanaṃ etassa puttassa atthāya aññesaṃ adassetvā sāragabbhādīsu mātā gopeti. <span class="bld">Evaṃ putta, aduṃ puttā</span>ti ‘‘andhabāla putta, evaṃ rājakulādīsu appamatto hohi, aduñca kammaṃ mā karohī’’ti sikkhāpentī iti mātā vihaññati kilamati. <span class="bld">Pattayobbane</span>ti <a name="M5.0353"></a> putte pattayobbane taṃ puttaṃ nisīthe paradāresu pamattaṃ sāyaṃ anāgacchantaṃ ñatvā assupuṇṇehi nettehi maggaṃ olokentī vihaññati kilamati.</p>



<p class="bodytext"><span class="bld">Kicchā bhato</span>ti kicchena bhato paṭijaggito. <span class="bld">Micchā caritvānā</span>ti mātaraṃ apaṭijaggitvā. <span class="bld">Dhanāpī</span>ti dhanampi, ayameva vā pāṭho. Idaṃ vuttaṃ hoti – dhanakāmānaṃ <a name="P5.0332"></a> uppannaṃ dhanampi mātaraṃ apaṭijaggantānaṃ nassatīti me sutanti. <span class="bld">Kicchaṃ vā so</span>ti iti dhanaṃ vā tassa nassati, dukkhaṃ vāso puriso nigacchati. <span class="bld">Labbhameta</span>nti etaṃ idhaloke ca paraloke ca ānandādisukhaṃ mātaraṃ paricaritvā vijānato paṇḍitassa labbhaṃ, sakkā laddhuṃ tādisenāti attho.</p>



<p class="bodytext"><span class="bld">Dānañcā</span>ti mātāpitūnaṃ dānaṃ dātabbaṃ, piyavacanaṃ bhaṇitabbaṃ, uppannakiccasādhanavasena attho caritabbo. <span class="bld">Dhammesū</span>ti jeṭṭhāpacāyanadhammesu tattha tattha parisamajjhe vā rahogatānaṃ vā abhivādanādivasena samānattatā kātabbā, na raho abhivādanādīni katvā parisati na kātabbāni, sabbattha samāneneva bhavitabbaṃ. <span class="bld">Ete ca saṅgahā nāssū</span>ti sace ete cattāro saṅgahā na bhaveyyuṃ. <span class="bld">Sammapekkhantī</span>ti sammā nayena kāraṇena pekkhanti. <span class="bld">Mahatta</span>nti seṭṭhattaṃ. <span class="bld">Brahmā</span>ti puttānaṃ brahmasamā uttamā seṭṭhā. <span class="bld">Pubbācariyā</span>ti paṭhamācariyā. <span class="bld">Āhuneyyā</span>ti āhunapaṭiggāhakā yassa kassaci sakkārassa anucchavikā. <span class="bld">Annena atho</span>ti annena ceva attho pānena ca. <span class="bld">Peccā</span>ti kālakiriyāya pariyosāne ito gantvā sagge pamodatīti.</p>



<p class="bodytext">Evaṃ mahasatto sineruṃ pavaṭṭento viya dhammadesanaṃ niṭṭhāpesi. Taṃ sutvā sabbepi te rājāno balakāyā ca pasīdiṃsu. Atha ne pañcasu sīlesu patiṭṭhāpetvā ‘‘dānādīsu appamattā hothā’’ti ovaditvā uyyojesi. Sabbepi dhammena rajjaṃ kāretvā āyupariyosāne devanagaraṃ pūrayiṃsu. Soṇapaṇḍitanandapaṇḍitāpi yāvatāyukaṃ mātāpitaro paricaritvā brahmalokaparāyaṇā ahesuṃ.</p>



<p class="bodytext">Satthā imaṃ dhammadesanaṃ āharitvā saccāni pakāsetvā jātakaṃ samodhānesi, saccapariyosāne mātuposakabhikkhu sotāpattiphale patiṭṭhahi. Tadā mātāpitaro māhārājakulāni <a name="V5.0327"></a> ahesuṃ, nandapaṇḍito ānando<a name="M5.0354"></a>, manojarājā sāriputto, ekasatarājāno asītimahātherā ceva aññataratherā ca, catuvīsati akkhobhaṇiyo buddhaparisā, soṇapaṇḍito pana ahameva ahosinti.</p>



<p class="centered">Soṇanandajātakavaṇṇanā dutiyā.</p>



<p class="bodytext">Jātakuddānaṃ –</p>



<p class="gatha1">Atha sattatimamhi nipātavare, sabhāvantu kusāvatirājavaro;</p>



<p class="gathalast">Atha soṇasunandavaro ca puna, abhivāsitasattatimamhi suteti.</p>



<p class="centered">Sattatinipātavaṇṇanā niṭṭhitā.</p>

<a class="khanti" id="kn14b_21"></a>

<p class="chapter">21. Asītinipāto</p>



<p class="hangnum"> </p>



<p class="bodytext"> [533] 1. Cūḷahaṃsajātakavaṇṇanā</p>



<p class="bodytext"><span class="bld">Sumukhā</span>ti <a name="V5.0328"></a><a name="M5.0355"></a><a name="P5.0333"></a> idaṃ satthā veḷuvane viharanto āyasmato ānandassa jīvitapariccāgaṃ ārabbha kathesi. Devadattena hi tathāgataṃ jīvitā voropetuṃ payojitesu dhanuggahesu sabbapaṭhamaṃ pesitena āgantvā ‘‘nāhaṃ, bhante, sakkomi taṃ bhagavantaṃ jīvitā voropetuṃ, mahiddhiko so bhagavā mahānubhāvo’’ti vutte devadatto ‘‘alaṃ, āvuso, mā tvaṃ samaṇaṃ gotamaṃ jīvitā voropehi, ahameva samaṇaṃ gotamaṃ jīvitā voropessāmī’’ti vatvā tathāgate gijjhakūṭapabbatassa pacchimachāyāya caṅkamante sayaṃ gijjhakūṭaṃ pabbataṃ abhiruhitvā yantavegena mahatiṃ silaṃ pavijjhi, ‘‘imāya silāya samaṇaṃ gotamaṃ jīvitā voropessāmī’’ti. Tadā dve pabbatakūṭā samāgantvā taṃ silaṃ sampaṭicchiṃsu. Tato papaṭikā uppatitvā bhagavato pādaṃ paharitvā ruhiraṃ uppādesi, balavavedanā pavattiṃsu. Jīvako tathāgatassa pādaṃ satthakena phāletvā duṭṭhalohitaṃ vametvā pūtimaṃsaṃ apanetvā dhovitvā bhesajjaṃ ālimpitvā nirogamakāsi. Satthā purimasadisameva bhikkhusaṅghaparivuto mahatiyā buddhalīlāya vicari.</p>



<p class="bodytext">Atha naṃ disvā devadatto cintesi – ‘‘samaṇassa gotamassa rūpasobhaggappattaṃ sarīraṃ disvā koci manussabhūto upasaṅkamituṃ na sakkoti, rañño kho pana nāḷāgiri nāma hatthī caṇḍo pharuso <a name="P5.0334"></a> manussaghātako buddhadhammasaṅghaguṇe na jānāti, so taṃ jīvitakkhayaṃ pāpessatī’’ti. So gantvā rañño tamatthaṃ ārocesi. Rājā ‘‘sādhū’’ti sampaṭicchitvā hatthācariyaṃ pakkosāpetvā ‘‘samma, sve nāḷāgiriṃ mattaṃ katvā pātova samaṇena gotamena paṭipannavīthiyaṃ vissajjehī’’ti āha. Devadattopi naṃ ‘‘aññesu divasesu hatthī kittakaṃ suraṃ pivatī’’ti pucchitvā ‘‘aṭṭha ghaṭe, bhante’’ti vutte ‘‘tena hi sve tvaṃ taṃ soḷasa ghaṭe <a name="M5.0356"></a> pāyetvā samaṇena gotamena paṭipannavīthiyaṃ abhimukhaṃ kareyyāsī’’ti āha. So ‘‘sādhū’’ti sampaṭicchi. Rājā nagare bheriṃ carāpesi – ‘‘sve nāḷāgiriṃ mattaṃ katvā nagare vissajjessati, nāgarā pātova sabbakiccāni katvā antaravīthiṃ mā paṭipajjiṃsū’’ti. Devadattopi <a name="V5.0329"></a> rājanivesanā oruyha hatthisālaṃ gantvā hatthigopake āmantetvā ‘‘mayaṃ bhaṇe uccaṭṭhāniyaṃ nīcaṭṭhāne, nīcaṭṭhāniyaṃ vā uccaṭṭhāne kātuṃ samatthā, sace vo yasena attho, sve pātova nāḷāgiriṃ tikhiṇasurāya soḷasa ghaṭe pāyetvā samaṇassa gotamassa āgamanavelāya tuttatomarehi vijjhitvā kujjhāpetvā hatthisālaṃ bhindāpetvā samaṇena gotamena paṭipannavīthiyaṃ abhimukhaṃ katvā samaṇaṃ gotamaṃ jīvitakkhayaṃ pāpethā’’ti āha. Te ‘‘sādhū’’ti sampaṭicchiṃsu.</p>



<p class="bodytext">Sā pavatti sakalanagare vitthārikā ahosi. Buddhadhammasaṅghamāmakā upāsakā taṃ sutvā satthāraṃ upasaṅkamitvā ‘‘bhante, devadatto raññā saddhiṃ ekato hutvā sve tumhehi paṭipannavīthiyaṃ nāḷāgiriṃ vissajjāpessati, sve piṇḍāya apavisitvā idheva hotha, mayaṃ vihāreyeva buddhappamukhassa bhikkhusaṅghassa bhikkhaṃ dassāmā’’ti vadiṃsu. Satthāpi ‘‘sve piṇḍāya na pavisissāmī’’ti avatvāva ‘‘ahaṃ sve nāḷāgiriṃ dametvā pāṭihāriyaṃ katvā titthiye madditvā rājagahe piṇḍāya acaritvāva bhikkhusaṅghaparivuto nagarā nikkhamitvā veḷuvanameva āgamissāmi, rājagahavāsinopi bahūni bhattabhājanāni gahetvā veḷuvanameva āgamissanti, sve vihāreyeva bhattaggaṃ bhavissatī’’ti iminā kāraṇena tesaṃ adhivāsesi. Te tathāgatassa adhivāsanaṃ viditvā bhattabhājanāni āharitvā ‘‘vihāreyeva dānaṃ dassāmā’’ti pakkamiṃsu.</p>



<p class="bodytext">Satthāpi paṭhamayāme dhammaṃ desetvā majjhimayāme devatānaṃ pañhaṃ vissajjetvā pacchimayāmassa paṭhamakoṭṭhāse sīhaseyyaṃ kappetvā dutiyakoṭṭhāse phalasamāpattiyā <a name="P5.0335"></a> vītināmetvā tatiyakoṭṭhāse mahākaruṇāsamāpattiṃ samāpajjitvā vuṭṭhāya bodhaneyyabandhave olokento nāḷāgiridamane caturāsītiyā pāṇasahassānaṃ dhammābhisamayaṃ disvā vibhātāya rattiyā katasarīrapaṭijaggano hutvā āyasmantaṃ ānandaṃ āmantetvā<a name="M5.0357"></a>, ‘‘ānanda, ajja rājagahaparivattakesu aṭṭhārasasu mahāvihāresu sabbesampi bhikkhūnaṃ mayāsaddhiṃ rājagahaṃ pavisituṃ ārocehī’’ti āha. Thero tathā akāsi. Sabbepi bhikkhū veḷuvane sannipatiṃsu. Satthā mahābhikkhusaṅghaparivuto rājagahaṃ pāvisi. Atha hatthimeṇḍā yathānusiṭṭhaṃ paṭipajjiṃsu, mahanto samāgamo ahosi. Saddhāsampannā manussā ‘‘ajja kira buddhanāgassa tiracchānanāgena saṅgāmo bhavissati, anūpamāya buddhalīlāya nāḷāgiridamanaṃ passissāmā’’ti pāsādahammiyagehacchadanādīni abhiruhitvā aṭṭhaṃsu. Asaddhā pana micchādiṭṭhikā ‘‘ayaṃ nāḷāgiri caṇḍo pharuso manussaghātako buddhādīnaṃ guṇaṃ na jānāti, so ajja samaṇassa gotamassa <a name="V5.0330"></a> suvaṇṇavaṇṇaṃ sarīraṃ viddhaṃsetvā jīvitakkhayaṃ pāpessati, ajja paccāmittassa piṭṭhiṃ passissāmā’’ti pāsādādīsu aṭṭhaṃsu.</p>



<p class="bodytext">Hatthīpi bhagavantaṃ āgacchantaṃ disvā manusse tāsento gehāni viddhaṃsento sakaṭāni saṃcuṇṇento soṇḍaṃ ussāpetvā pahaṭṭhakaṇṇavālo pabbato viya ajjhottharanto yena bhagavā tenābhidhāvi. Taṃ āgacchantaṃ disvā bhikkhū bhagavantaṃ etadavocuṃ – ‘‘ayaṃ, bhante, nāḷāgiri caṇḍo pharuso manussaghātako imaṃ racchaṃ paṭipanno, na kho panāyaṃ buddhādiguṇaṃ jānāti, paṭikkamatu, bhante, bhagavā, paṭikkamatu sugato’’ti. Mā, bhikkhave, bhāyittha, paṭibalo ahaṃ nāḷāgiriṃ dametunti. Athāyasmā sāriputto satthāraṃ yāci – ‘‘bhante, pitu uppannakiccaṃ nāma jeṭṭhaputtassa bhāro, ahameva taṃ damemī’’ti. Atha naṃ satthā, ‘‘sāriputta, buddhabalaṃ nāma aññaṃ, sāvakabalaṃ aññaṃ, tiṭṭha tva’’nti paṭibāhi. Evaṃ yebhuyyena asīti mahātherā yāciṃsu. Satthā sabbepi paṭibāhi. Atha āyasmā ānando satthari balavasinehena adhivāsetuṃ asakkonto ‘‘ayaṃ hatthī paṭhamaṃ maṃ māretū’’ti tathāgatassatthāya jīvitaṃ pariccajitvā gantvā satthu purato aṭṭhāsi. Atha naṃ satthā ‘‘apehi, ānanda, mā me purato aṭṭhāsī’’ti āha. ‘‘Bhante, ayaṃ hatthī caṇḍo <a name="P5.0336"></a> pharuso manussaghātako kappuṭṭhānaggisadiso paṭhamaṃ maṃ māretvā pacchā tumhākaṃ santikaṃ āgacchatū’’ti thero avaca. Yāvatatiyaṃ vuccamānopi tatheva aṭṭhāsi na paṭikkami. Atha naṃ bhagavā iddhibalena paṭikkamāpetvā bhikkhūnaṃ antare ṭhapesi.</p>



<p class="bodytext">Tasmiṃ <a name="M5.0358"></a> khaṇe ekā itthī nāḷāgiriṃ disvā maraṇabhayabhītā palāyamānā aṅkena gahitaṃ dārakaṃ hatthino ca tathāgatassa ca antare chaḍḍetvā palāyi. Hatthī taṃ anubandhitvā nivattitvā dārakassa santikaṃ agamāsi. Tadā dārako mahāravaṃ ravi. Satthā nāḷāgiriṃ odissakamettāya pharitvā sumadhuraṃ brahmassaraṃ nicchāretvā ‘‘ambho nāḷāgiri taṃ soḷasa surāghaṭe pāyetvā mattaṃ karontā na ‘aññaṃ gaṇhissatī’ti kariṃsu, ‘maṃ gaṇhissatī’ti pana kariṃsu, mā akāraṇena jaṅghāyo kilamento vicari, ito ehī’’ti pakkosi. So satthu vacanaṃ sutvā akkhīni ummīletvā bhagavato rūpasiriṃ oloketvā paṭiladdhasaṃvego buddhatejena pacchinnasurāmado soṇḍaṃ olambento kaṇṇe cālento āgantvā tathāgatassa pādesu pati. Atha naṃ satthā, ‘‘nāḷāgiri, tvaṃ tiracchānahatthī, ahaṃ buddhavāraṇo, ito paṭṭhāya mā caṇḍo pharuso manussaghātako bhava, sabbasattesu mettacittaṃ paṭilabhā’’ti vatvā dakkhiṇahatthaṃ pasāretvā kumbhe parāmasitvā –</p>



<p class="gatha1">‘‘Mā <a name="V5.0331"></a> kuñjara nāgamāsado, dukkho hi kuñjara nāgamāsado;</p>



<p class="gathalast">Na hi nāgahatassa kuñjara, sugati hoti ito paraṃ yato.</p>



<p class="gatha1">‘‘Mā ca mado mā ca pamādo, na hi pamattā sugatiṃ vajanti te;</p>



<p class="gathalast">Tvaññeva tathā karissasi, yena tvaṃ sugatiṃ gamissasī’’ti. (cūḷava. 342) –</p>



<p class="unindented">Dhammaṃ desesi.</p>



<p class="bodytext">Tassa sakalasarīraṃ pītiyā nirantaraṃ phuṭaṃ ahosi. Sace kira tiracchānagato nābhavissā, sotāpattiphalaṃ adhigamissā. Manussā taṃ pāṭihāriyaṃ disvā unnadiṃsu apphoṭiṃsu, sañjātasomanassā nānābharaṇāni khipiṃsu, tāni hatthissa sarīraṃ paṭicchādayiṃsu. Tato paṭṭhāya <a name="P5.0337"></a> nāḷāgiri dhanapālako nāma jāto. Tasmiṃ kho pana dhanapālakasamāgame caturāsīti pāṇasahassāni amataṃ piviṃsu. Satthā dhanapālakaṃ pañcasu <a name="M5.0359"></a> sīlesu patiṭṭhāpesi. So soṇḍāya bhagavato pāde paṃsūni gahetvā upari muddhani ākiritvā paṭikuṭitova paṭikkamitvā dassanūpacāre ṭhito dasabalaṃ vanditvā nivattitvā hatthisālaṃ pāvisi. Tato paṭṭhāya dantasudanto hutvā na kañci viheṭheti. Satthā nipphannamanoratho ‘‘yehi yaṃ dhanaṃ khittaṃ, tesaññeva taṃ hotū’’ti adhiṭṭhāya ‘‘ajja mayā mahantaṃ pāṭihāriyaṃ kataṃ, imasmiṃ nagare piṇḍāya caraṇaṃ appaṭirūpa’’nti titthiye madditvā bhikkhusaṅghaparivuto jayappatto viya khattiyo nagarā nikkhamitvā veḷuvanameva gato. Nagaravāsino bahuṃ annapānakhādanīyaṃ ādāya vihāraṃ gantvā mahādānaṃ pavattayiṃsu.</p>



<p class="bodytext">Taṃ divasaṃ sāyanhasamaye dhammasabhaṃ pūretvā sannisinnā bhikkhū kathaṃ samuṭṭhāpesuṃ – ‘‘āvuso, āyasmatā ānandena tathāgatassatthāya attano jīvitaṃ pariccajantena dukkaraṃ kataṃ, nāḷāgiriṃ disvā satthārā tikkhattuṃ paṭibāhiyamānopi nāpagato, aho dukkarakārako, āvuso, āyasmā ānando’’ti. Satthā ‘‘ānandassa guṇakathā pavattati, gantabbaṃ mayā etthā’’ti gandhakuṭito nikkhamitvā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘na, bhikkhave, idāneva, pubbepi ānando tiracchānayoniyaṃ nibbattopi mamatthāya jīvitaṃ pariccajiyevā’’ti vatvā tehi yācito atītaṃ āhari.</p>



<p class="bodytext">Atīte <a name="V5.0332"></a> mahiṃsakaraṭṭhe sāgalanagare sāgalo nāma rājā dhammena rajjaṃ kāresi. Tadā nagarato avidūre ekasmiṃ nesādagāmake aññataro nesādo pāsehi sakuṇe bandhitvā nagare vikkiṇanto jīvikaṃ kappesi. Nagarato ca avidūre āvaṭṭato dvādasayojano mānusiyo nāma padumasaro ahosi pañcavaṇṇapadumasañchanno. Tattha nānappakāro sakuṇasaṅgho otari. So nesādo tattha aniyāmena pāse oḍḍesi. Tasmiṃ kāle dhataraṭṭho haṃsarājā channavutihaṃsasahassaparivāro cittakūṭapabbate suvaṇṇaguhāyaṃ vasati, sumukho nāmassa senāpati ahosi. Athekadivasaṃ tato haṃsayūthā katipayā <a name="P5.0338"></a> suvaṇṇahaṃsā mānusiyaṃ saraṃ gantvā pahūtagocare tasmiṃ yathāsukhaṃ vicaritvā suhitā cittakūṭaṃ āgantvā dhataraṭṭhassa ārocesuṃ – ‘‘mahārāja, manussapathe <a name="M5.0360"></a> mānusiyo nāma padumasaro sampannagocaro, tattha gocaraṃ gaṇhituṃ gacchāmā’’ti. So ‘‘manussapatho nāma sāsaṅko sappaṭibhayo, mā vo ruccitthā’’ti paṭikkhipitvāpi tehi punappunaṃ vuccamāno ‘‘sace tumhākaṃ ruccati, gacchāmā’’ti saparivāro taṃ saraṃ agamāsi. So ākāsā otaranto pādaṃ pāse pavesentoyeva otari. Athassa pāso pādaṃ ayapaṭṭakena kaḍḍhanto viya ābandhitvā gaṇhi. Athassa ‘‘chindissāmi na’’nti ākaḍḍhantassa paṭhamavāre cammaṃ chijji, dutiyavāre maṃsaṃ chijji, tatiyavāre nhāru chijji, pāso aṭṭhiṃ āhacca aṭṭhāsi, lohitaṃ pagghari, balavavedanā pavattiṃsu.</p>



<p class="bodytext">So cintesi – ‘‘sacāhaṃ baddharavaṃ ravissāmi, ñātakā me utrastā hutvā gocaraṃ aggaṇhitvā chātajjhattāva palāyantā dubbalatāya mahāsamudde patissantī’’ti. So vedanaṃ adhivāsetvā ñātīnaṃ yāvadatthaṃ caritvā haṃsānaṃ kīḷanakāle mahantena saddena baddharavaṃ ravi. Taṃ sutvā te haṃsā maraṇabhayatajjitā vaggavaggā hutvā cittakūṭābhimukhā pakkamiṃsu. Tesu pakkantesu sumukho haṃsasenāpati ‘‘kacci nu kho idaṃ bhayaṃ mahārājassa uppannaṃ, jānissāmi na’’nti vegena pakkhanditvā purato gacchantassa haṃsagaṇassa antare mahāsattaṃ adisvā majjhimahaṃsagaṇaṃ vicini, tatthapi adisvā pacchimahaṃsagaṇaṃ vicini, tatthapi adisvā ‘‘nissaṃsayaṃ tassevedaṃ bhayaṃ uppanna’’nti nivattitvā <a name="P5.0339"></a> āgacchanto mahāsattaṃ pāse baddhaṃ lohitamakkhitaṃ dukkhāturaṃ paṅkapiṭṭhe nipannaṃ disvā ‘‘mā bhāyi, mahārāja, ahaṃ mama jīvitaṃ pariccajitvā tumhe pāsato mocessāmī’’ti vadanto otaritvā mahāsattaṃ assāsentova paṅkapiṭṭhe nisīdi. Atha naṃ vīmaṃsanto mahāsatto paṭhamaṃ gāthamāha –</p>



<p class="hangnum"><span class="newparamark" id="kn14b_21_para1"></span><a name="para1"></a><span class="paranum">1</span>.</p>



<p class="gatha1"> ‘‘Sumukha anupacinantā, pakkamanti vihaṅgamā;</p>



<p class="gathalast">Gaccha tuvampi mā kaṅkhi, natthi baddhe sahāyatā’’ti.</p>



<p class="bodytext">Tattha <a name="V5.0333"></a> <span class="bld">anupacinantā</span>ti sinehena ālayavasena anolokentā. <span class="bld">Pakkamantī</span>ti ete channavuti haṃsasahassā ñātivihaṅgamā maṃ chaḍḍetvā gacchanti, tvampi gaccha, mā idha vāsaṃ ākaṅkhi, evañhi pāsena baddhe mayi sahāyatā nāma natthi, na hi te ahaṃ idāni kiñci sahāyakiccaṃ kātuṃ <a name="M5.0361"></a> sakkhissāmi, kiṃ te mayā nirūpakārena, papañcaṃ akatvā gacchevāti vadati.</p>



<p class="bodytext">Ito paraṃ –</p>



<p class="hangnum"><span class="newparamark" id="kn14b_21_para2"></span><a name="para2"></a><span class="paranum">2</span>.</p>



<p class="gatha1"> ‘‘Gacche vāhaṃ na vā gacche, na tena amaro siyaṃ;</p>



<p class="gathalast">Sukhitaṃ taṃ upāsitvā, dukkhitaṃ taṃ kathaṃ jahe.</p>



<p class="hangnum"><span class="newparamark" id="kn14b_21_para3"></span><a name="para3"></a><span class="paranum">3</span>.</p>



<p class="gatha1"> ‘‘Maraṇaṃ vā tayā saddhiṃ, jīvitaṃ vā tayā vinā;</p>



<p class="gathalast">Tadeva maraṇaṃ seyyo, yañce jīve tayā vinā.</p>



<p class="hangnum"><span class="newparamark" id="kn14b_21_para4"></span><a name="para4"></a><span class="paranum">4</span>.</p>



<p class="gatha1"> ‘‘Nesa dhammo mahārāja, yaṃ taṃ evaṃ gataṃ jahe;</p>



<p class="gathalast">Yā gati tuyhaṃ sā mayhaṃ, ruccate vihagādhipa.</p>



<p class="hangnum"><span class="newparamark" id="kn14b_21_para5"></span><a name="para5"></a><span class="paranum">5</span>.</p>



<p class="gatha1"> ‘‘Kā nu pāsena baddhassa, gati aññā mahānasā;</p>



<p class="gathalast">Sā kathaṃ cetayānassa, muttassa tava ruccati.</p>



<p class="hangnum"><span class="newparamark" id="kn14b_21_para6"></span><a name="para6"></a><span class="paranum">6</span>.</p>



<p class="gatha1"> ‘‘Kaṃ vā tvaṃ passase atthaṃ, mama tuyhañca pakkhima;</p>



<p class="gathalast">Ñātīnaṃ vāvasiṭṭhānaṃ, ubhinnaṃ jīvitakkhaye.</p>



<p class="hangnum"><span class="newparamark" id="kn14b_21_para7"></span><a name="para7"></a><span class="paranum">7</span>.</p>



<p class="gatha1"> ‘‘Yaṃ na kañcanadepiñcha, andhena tamasā gataṃ;</p>



<p class="gathalast">Tādise sañcajaṃ pāṇaṃ, kamatthamabhijotaye.</p>



<p class="hangnum"><span class="newparamark" id="kn14b_21_para8"></span><a name="para8"></a><span class="paranum">8</span>.</p>



<p class="gatha1"> ‘‘Kathaṃ nu patataṃ seṭṭha, dhamme atthaṃ na bujjhasi;</p>



<p class="gathalast">Dhammo apacito santo, atthaṃ dasseti pāṇinaṃ.</p>



<p class="hangnum"><span class="newparamark" id="kn14b_21_para9"></span><a name="para9"></a><span class="paranum">9</span>.</p>



<p class="gatha1"> ‘‘Sohaṃ <a name="V5.0334"></a><a name="P5.0340"></a> dhammaṃ apekkhāno, dhammā catthaṃ samuṭṭhitaṃ;</p>



<p class="gathalast">Bhattiñca tayi sampassaṃ, nāvakaṅkhāmi jīvitaṃ.</p>



<p class="bodytext"><span class="newparamark" id="kn14b_21_para10"></span><a name="para10"></a><span class="paranum">10</span>. ‘‘Addhā eso sataṃ dhammo, yo mitto mittamāpade.</p>



<p class="gathalast">Na caje jīvitassāpi, hetudhammamanussaraṃ.</p>



<p class="hangnum"><span class="newparamark" id="kn14b_21_para11"></span><a name="para11"></a><span class="paranum">11</span>.</p>



<p class="gatha1"> ‘‘Svāyaṃ dhammo ca te ciṇṇo, bhatti ca viditā mayi;</p>



<p class="gathalast">Kāmaṃ karassu mayhetaṃ, gacchevānumato mayā.</p>



<p class="hangnum"><span class="newparamark" id="kn14b_21_para12"></span><a name="para12"></a><span class="paranum">12</span>.</p>



<p class="gatha1"> ‘‘Api tvevaṃ gate kāle, yaṃ khaṇḍaṃ ñātinaṃ mayā;</p>



<p class="gathalast">Tayā taṃ buddhisampannaṃ, assa paramasaṃvutaṃ.</p>



<p class="hangnum"><span class="newparamark" id="kn14b_21_para13"></span><a name="para13"></a><span class="paranum">13</span>.</p>



<p class="gatha1"> ‘‘Iccevaṃ <a name="M5.0362"></a> mantayantānaṃ, ariyānaṃ ariyavuttinaṃ;</p>



<p class="gathalast">Paccadissatha nesādo, āturānamivantako.</p>



<p class="hangnum"><span class="newparamark" id="kn14b_21_para14"></span><a name="para14"></a><span class="paranum">14</span>.</p>



<p class="gatha1"> ‘‘Te sattumabhisañcikkha, dīgharattaṃ hitā dijā;</p>



<p class="gathalast">Tuṇhīmāsittha ubhayo, na sañcalesumāsanā.</p>



<p class="hangnum"><span class="newparamark" id="kn14b_21_para15"></span><a name="para15"></a><span class="paranum">15</span>.</p>



<p class="gatha1"> ‘‘Dhataraṭṭhe ca disvāna, samuḍḍente tato tato;</p>



<p class="gathalast">Abhikkhamatha vegena, dijasattu dijādhipe.</p>



<p class="hangnum"><span class="newparamark" id="kn14b_21_para16"></span><a name="para16"></a><span class="paranum">16</span>.</p>



<p class="gatha1"> ‘‘So ca vegenabhikkamma, āsajja parame dije;</p>



<p class="gathalast">Paccakamittha nesādo, baddhā iti vicintayaṃ.</p>



<p class="hangnum"><span class="newparamark" id="kn14b_21_para17"></span><a name="para17"></a><span class="paranum">17</span>.</p>



<p class="gatha1"> ‘‘Ekaṃva baddhamāsīnaṃ, abaddhañca punāparaṃ;</p>



<p class="gathalast">Āsajja baddhamāsīnaṃ, pekkhamānamadīnavaṃ.</p>



<p class="hangnum"><span class="newparamark" id="kn14b_21_para18"></span><a name="para18"></a><span class="paranum">18</span>.</p>



<p class="gatha1"> ‘‘Tato so vimatoyeva, paṇḍare ajjhabhāsatha;</p>



<p class="gathalast">Pavaḍḍhakāye āsīne, dijasaṅghagaṇādhipe.</p>



<p class="hangnum"><span class="newparamark" id="kn14b_21_para19"></span><a name="para19"></a><span class="paranum">19</span>.</p>



<p class="gatha1"> ‘‘Yaṃ <a name="V5.0335"></a> nu pāsena mahatā, baddho na kurute disaṃ;</p>



<p class="gathalast">Atha kasmā abaddho tvaṃ, balī pakkhi na gacchasi.</p>



<p class="hangnum"><span class="newparamark" id="kn14b_21_para20"></span><a name="para20"></a><span class="paranum">20</span>.</p>



<p class="gatha1"> ‘‘Kiṃ nu tyāyaṃ dijo hoti, mutto baddhaṃ upāsasi;</p>



<p class="gathalast">Ohāya sakuṇā yanti, kiṃ eko avahīyasi.</p>



<p class="hangnum"><span class="newparamark" id="kn14b_21_para21"></span><a name="para21"></a><span class="paranum">21</span>.</p>



<p class="gatha1"> ‘‘Rājā me so dijāmitta, sakhā pāṇasamo ca me;</p>



<p class="gathalast">Neva naṃ vijahissāmi, yāva kālassa pariyāyaṃ.</p>



<p class="hangnum"><span class="newparamark" id="kn14b_21_para22"></span><a name="para22"></a><span class="paranum">22</span>.</p>



<p class="gatha1"> ‘‘Kathaṃ <a name="P5.0341"></a> panāyaṃ vihaṅgo, nāddasa pāsamoḍḍitaṃ;</p>



<p class="gathalast">Padañhetaṃ mahantānaṃ, boddhumarahanti āpadaṃ.</p>



<p class="hangnum"><span class="newparamark" id="kn14b_21_para23"></span><a name="para23"></a><span class="paranum">23</span>.</p>



<p class="gatha1"> ‘‘Yadā parābhavo hoti, poso jīvitasaṅkhaye;</p>



<p class="gathalast">Atha jālañca pāsañca, āsajjāpi na bujjhati.</p>



<p class="hangnum"><span class="newparamark" id="kn14b_21_para24"></span><a name="para24"></a><span class="paranum">24</span>.</p>



<p class="gatha1"> ‘‘Api tveva mahāpañña, pāsā bahuvidhā tatā;</p>



<p class="gathalast">Guyhamāsajja bajjhanti, athevaṃ jīvitakkhaye’’ti. –</p>



<p class="unindented">Imāsaṃ gāthānaṃ sambandho pāḷinayeneva veditabbo.</p>



<p class="bodytext">Tattha <a name="M5.0363"></a> <span class="bld">gacche vā</span>ti, mahārāja, ahaṃ ito gaccheyyaṃ vā na vā, nāhaṃ tena gamanena vā agamanena vā amaro siyaṃ, ahañhi ito gatopi agatopi maraṇato amuttova, ito pubbe pana sukhitaṃ taṃ upāsitvā idāni dukkhitaṃ taṃ kathaṃ jaheyyanti vadati. <span class="bld">Maraṇaṃ vā</span>ti mama agacchantassa vā tayā saddhiṃ maraṇaṃ bhaveyya, gacchantassa vā tayā vinā jīvitaṃ. Tesu dvīsu yaṃ tayā saddhiṃ maraṇaṃ, tadeva me varaṃ, yaṃ tayā vinā jīveyyaṃ, na me taṃ varanti attho. <span class="bld">Ruccate</span>ti yā tava gati nipphatti, sāva mayhaṃ ruccati. <span class="bld">Sā katha</span>nti samma sumukha mama tāva daḷhena vālapāsena baddhassa parahatthaṃ gatassa sā gati ruccatu, tava pana <span class="bld">cetayānassa</span> sacetanassa paññavato muttassa kathaṃ ruccati.</p>



<p class="bodytext"><span class="bld">Pakkhimā</span>ti pakkhasampanna. <span class="bld">Ubhinna</span>nti amhākaṃ dvinnaṃ jīvitakkhaye sati tvaṃ mama vā tava <a name="V5.0336"></a> vā avasiṭṭhañātīnaṃ vā kaṃ atthaṃ passasi. <span class="bld">Yaṃ nā</span>ti ettha <span class="bld">na</span>-kāro upamāne. <span class="bld">Kañcanadepiñchā</span>ti kañcanadvepiñcha, ayameva vā pāṭho, kañcanasadisaubhayapakkhāti attho. <span class="bld">Tamasā</span>ti tamasi. <span class="bld">Gata</span>nti kataṃ, ayameva vā pāṭho. Purimassa <span class="bld">na</span>-kārassa iminā sambandho, ‘‘na kata’’nti kataṃ viyāti attho. Idaṃ vuttaṃ hoti – tayi pāṇaṃ cajantepi acajantepi mama jīvitassa abhāvā yaṃ tava pāṇasañcajanaṃ, taṃ andhena tamasi kataṃ viya kiñcideva rūpakammaṃ apaccakkhaguṇaṃ, tādise tava apaccakkhaguṇe pāṇasañcajane tvaṃ pāṇaṃ sañcajanto kamatthaṃ joteyyāsīti.</p>



<p class="bodytext"><span class="bld">Dhammo apacito santo</span>ti dhammo pūjito mānito samāno. <span class="bld">Atthaṃ dassetī</span>ti vuddhiṃ dasseti. <span class="bld">Apekkhāno</span>ti apekkhanto. <span class="bld">Dhammā cattha</span>nti dhammato ca atthaṃ samuṭṭhitaṃ passanto<a name="P5.0342"></a>. <span class="bld">Bhatti</span>nti sinehaṃ. Sataṃ <span class="bld">dhammo</span>ti paṇḍitānaṃ sabhāvo. <span class="bld">Yo mitto</span>ti yo mitto āpadāsu mittaṃ na caje, tassa acajantassa mittassa esa sabhāvo nāma addhā sataṃ dhammo. <span class="bld">Viditā</span>ti pākaṭā jātā. <span class="bld">Kāmaṃ karassū</span>ti etaṃ mama kāmaṃ mayā icchitaṃ mama vacanaṃ karassu. <span class="bld">Api tvevaṃ gate kāle</span>ti api tu evaṃ gate kāle mayi imasmiṃ ṭhāne pāsena baddhe. <span class="bld">Paramasaṃvuta</span>nti paramaparipuṇṇaṃ.</p>



<p class="bodytext"><span class="bld">Iccevaṃ mantayantāna</span>nti ‘‘gaccha, na gacchāmī’’ti evaṃ kathentānaṃ <span class="bld">ariyāna</span>nti ācāraariyānaṃ. <span class="bld">Paccadissathā</span>ti kāsāyāni nivāsetvā rattamālaṃ piḷandhitvā <a name="M5.0364"></a> muggaraṃ ādāya āgacchanto adissatha. <span class="bld">Āturāna</span>nti gilānānaṃ maccu viya. <span class="bld">Abhisañcikkhā</span>ti, bhikkhave, te ubhopi sattuṃ āyantaṃ passitvā. <span class="bld">Hitā</span>ti dīgharattaṃ aññamaññassa hitā muducittā. <span class="bld">Na sañcalesumāsanā</span>ti āsanato na caliṃsu, yathānisinnāva ahesuṃ. Sumukho pana ‘‘ayaṃ nesādo āgantvā paharanto maṃ paṭhamaṃ paharatū’’ti cintetvā mahāsattaṃ pacchato katvā nisīdi.</p>



<p class="bodytext"><span class="bld">Dhataraṭṭhe</span>ti haṃse. <span class="bld">Samuḍḍente</span>ti maraṇabhayena ito cito ca uppatante disvā. <span class="bld">Āsajjā</span>ti itare dve jane upagantvā. <span class="bld">Paccakamitthā</span>ti ‘‘baddhā, na baddhā’’ti cintento upadhārento akamittha, vegaṃ hāpetvā saṇikaṃ agamāsi. <span class="bld">Āsajja baddhamāsīna</span>nti baddhaṃ mahāsattaṃ upagantvā nisinnaṃ sumukhaṃ. <span class="bld">Adīnava</span>ntiādīnavameva hutvā mahāsattaṃ olokentaṃ disvā. <span class="bld">Vimato</span>ti kiṃ nu kho abaddho baddhassa santike nisinno, kāraṇaṃ pucchissāmīti vimatijāto hutvāti attho. <span class="bld">Paṇḍare</span>ti haṃse, atha vā parisuddhe nimmale, sampahaṭṭhakañcanavaṇṇeti attho. <span class="bld">Pavaḍḍhakāye</span>ti vaḍḍhitakāye <a name="V5.0337"></a> mahāsarīre. <span class="bld">Yaṃ nū</span>ti yaṃ tāva eso mahāpāsena baddho. <span class="bld">Na kurute disa</span>nti palāyanatthāya ekaṃ disaṃ na bhajati, taṃ yuttanti adhippāyo. <span class="bld">Balī</span>ti balasampanno hutvāpi. <span class="bld">Pakkhī</span>ti taṃ ālapati. <span class="bld">Ohāyā</span>ti chaḍḍetvā. <span class="bld">Yantī</span>ti sesasakuṇā gacchanti. <span class="bld">Avahīyasī</span>ti ohīyasi.</p>



<p class="bodytext"><span class="bld">Dijāmittā</span>ti dijānaṃ amitta. <span class="bld">Yāva kālassa pariyāya</span>nti yāva maraṇassa vāro āgacchati. <span class="bld">Kathaṃ panāya</span>nti tvaṃ rājā me soti vadasi, rājāno ca nāma paṇḍitā honti, itipi paṇḍito samāno kena kāraṇena oḍḍitaṃ pāsaṃ na addasa. <span class="bld">Padaṃ heta</span>nti yasamahattaṃ vā ñāṇamahattaṃ vā pattānaṃ attano āpadabujjhanaṃ nāma padaṃ kāraṇaṃ, tasmā te āpadaṃ boddhumarahanti. <span class="bld">Parābhavo</span>ti avaḍḍhi. <span class="bld">Āsajjāpī</span>ti upagantvāpi na bujjhati. <span class="bld">Tatā</span>ti vitatā oḍḍitā. <span class="bld">Guyhamāsajjā</span>ti tesu pāsesu yo guḷho paṭicchanno pāso, taṃ āsajja bajjhanti. <span class="bld">Atheva</span>nti atha evaṃ jīvitakkhaye bajjhantevāti attho.</p>



<p class="bodytext">Iti <a name="M5.0365"></a> naṃ so kathāsallāpena muduhadayaṃ katvā mahāsattassa jīvitaṃ yācanto gāthamāha –</p>



<p class="hangnum"><span class="newparamark" id="kn14b_21_para25"></span><a name="para25"></a><span class="paranum">25</span>.</p>



<p class="gatha1"> ‘‘Api <a name="P5.0343"></a> nāyaṃ tayā saddhiṃ, saṃvāsassa sukhudrayo;</p>



<p class="gathalast">Api no anumaññāsi, api no jīvitaṃ dade’’ti.</p>



<p class="bodytext">Tattha <span class="bld">api nāya</span>nti api nu ayaṃ. <span class="bld">Sukhudrayo</span>ti sukhaphalo. <span class="bld">Api no anumaññāsī</span>ti cittakūṭaṃ gantvā ñātake passituṃ tvaṃ api no anujāneyyāsi. <span class="bld">Api no jīvitaṃ dade</span>ti api no imāya kathāya uppannavissāso na māreyyāsīti.</p>



<p class="bodytext">So tassa madhurakathāya bajjhitvā gāthamāha –</p>



<p class="hangnum"><span class="newparamark" id="kn14b_21_para26"></span><a name="para26"></a><span class="paranum">26</span>.</p>



<p class="gatha1"> ‘‘Na ceva me tvaṃ baddhosi, napi icchāmi te vadhaṃ;</p>



<p class="gathalast">Kāmaṃ khippamito gantvā, jīva tvaṃ anigho cira’’nti.</p>



<p class="bodytext">Tato sumukho catasso gāthā abhāsi –</p>



<p class="hangnum"><span class="newparamark" id="kn14b_21_para27"></span><a name="para27"></a><span class="paranum">27</span>.</p>



<p class="gatha1"> ‘‘Nevāhametamicchāmi<a name="V5.0338"></a>, aññatretassa jīvitā;</p>



<p class="gathalast">Sace ekena tuṭṭhosi, muñcetaṃ mañca bhakkhaya.</p>



<p class="hangnum"><span class="newparamark" id="kn14b_21_para28"></span><a name="para28"></a><span class="paranum">28</span>.</p>



<p class="gatha1"> ‘‘Ārohapariṇāhena, tulyāsmā vayasā ubho;</p>



<p class="gathalast">Na te lābhena jīvatthi, etena niminā tuvaṃ.</p>



<p class="hangnum"><span class="newparamark" id="kn14b_21_para29"></span><a name="para29"></a><span class="paranum">29</span>.</p>



<p class="gatha1"> ‘‘Tadiṅgha samapekkhassu, hotu giddhi tavamhasu;</p>



<p class="gathalast">Maṃ pubbe bandha pāsena, pacchā muñca dijādhipaṃ.</p>



<p class="hangnum"><span class="newparamark" id="kn14b_21_para30"></span><a name="para30"></a><span class="paranum">30</span>.</p>



<p class="gatha1"> ‘‘Tāvadeva ca te lābho, katāssa yācanāya ca;</p>



<p class="gathalast">Mitti ca dhataraṭṭhehi, yāvajīvāya te siyā’’ti.</p>



<p class="bodytext">Tattha <span class="bld">eta</span>nti yaṃ aññatra etassa jīvitā mama jīvitaṃ, etaṃ ahaṃ neva icchāmi. <span class="bld">Tulyāsmā</span>ti samānā homa. <span class="bld">Niminā tuva</span>nti parivattehi tvaṃ. <span class="bld">Tavamhasū</span>ti tava amhesu giddhi hotu, kiṃ te etena, mayi lobhaṃ uppādehīti vadati. <span class="bld">Tāvadevā</span>ti tattakoyeva. <span class="bld">Yācanāya cā</span>ti yā mama yācanā, sāva katā assāti attho.</p>



<p class="bodytext">Iti <a name="M5.0366"></a> so tāya dhammadesanāya tele pakkhittakappāsapicu viya mudugatahadayo mahāsattaṃ tassa dāyaṃ katvā dadanto āha –</p>



<p class="hangnum"><span class="newparamark" id="kn14b_21_para31"></span><a name="para31"></a><span class="paranum">31</span>.</p>



<p class="gatha1"> ‘‘Passantu no mahāsaṅghā, tayā muttaṃ ito gataṃ;</p>



<p class="gathalast">Mittāmaccā ca bhaccā ca, puttadārā ca bandhavā.</p>



<p class="hangnum"><span class="newparamark" id="kn14b_21_para32"></span><a name="para32"></a><span class="paranum">32</span>.</p>



<p class="gatha1"> ‘‘Na ca te tādisā mittā, bahūnaṃ idha vijjati;</p>



<p class="gathalast">Yathā tvaṃ dhataraṭṭhassa, pāṇasādhāraṇo sakhā.</p>



<p class="hangnum"><span class="newparamark" id="kn14b_21_para33"></span><a name="para33"></a><span class="paranum">33</span>.</p>



<p class="gatha1"> ‘‘So te sahāyaṃ muñcāmi, hotu rājā tavānugo;</p>



<p class="gathalast">Kāmaṃ khippamito gantvā, ñātimajjhe virocathā’’ti.</p>



<p class="bodytext">Tattha <a name="P5.0344"></a> <span class="bld">no</span>ti nipātamattaṃ. <span class="bld">Tayā mutta</span>nti imañhi tvaññeva muñcasi nāma, tasmā imaṃ tayā <a name="V5.0339"></a> muttaṃ ito cittakūṭapabbataṃ gataṃ mahantā ñātisaṅghā ete ca mittādayo passantu. Ettha ca <span class="bld">bandhavā</span>ti ekalohitasambandhā. <span class="bld">Vijjatī</span>ti vijjanti. <span class="bld">Pāṇasādhāraṇo</span>ti sādhāraṇapāṇo avibhattajīviko, yathā tvaṃ etassa sakhā, etādisā aññesaṃ bahūnaṃ mittā nāma na vijjanti. <span class="bld">Tavānugo</span>ti etaṃ dukkhitaṃ ādāya purato gacchantassa tava ayaṃ anugo hotūti.</p>



<p class="bodytext">Evaṃ vatvā pana nesādaputto mettacittena mahāsattaṃ upasaṅkamitvā bandhanaṃ chinditvā āliṅgitvā sarato nikkhāmetvā saratīre taruṇadabbatiṇapiṭṭhe nisīdāpetvā pāde bandhanapāsaṃ muducittena saṇikaṃ mocetvā dūre khipitvā mahāsatte balavasinehaṃ paccupaṭṭhāpetvā mettacittena udakaṃ ādāya lohitaṃ dhovitvā punappunaṃ parimajji. Tassa mettacittānubhāvena bodhisattassa pāde sirā sirāhi, maṃsaṃ maṃsena, cammaṃ cammena ghaṭitaṃ, tāvadeva pādo saṃruḷho sañjātachavisañjātalomo ahosi abaddhapādena nibbiseso. Bodhisatto sukhito pakatibhāveneva nisīdi. Atha sumukho attānaṃ nissāya mahāsattassa sukhitabhāvaṃ disvā sañjātasomanasso nesādassa thutimakāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para34"></span><a name="para34"></a><span class="paranum">34</span>.</p>



<p class="gatha1"> ‘‘So <a name="M5.0367"></a> patīto pamuttena, bhattunā bhattugāravo;</p>



<p class="gathalast">Ajjhabhāsatha vakkaṅgo, vācaṃ kaṇṇasukhaṃ bhaṇaṃ.</p>



<p class="hangnum"><span class="newparamark" id="kn14b_21_para35"></span><a name="para35"></a><span class="paranum">35</span>.</p>



<p class="gatha1"> ‘‘Evaṃ luddaka nandassu, saha sabbehi ñātibhi;</p>



<p class="gatha2">Yathāhamajja nandāmi, muttaṃ disvā dijādhipa’’nti.</p>



<p class="bodytext">Tattha <span class="bld">vakkaṅgo</span>ti vaṅkagīvo.</p>



<p class="bodytext">Evaṃ luddassa thutiṃ katvā sumukho bodhisattaṃ āha – ‘‘mahārāja, iminā amhākaṃ mahāupakāro kato, ayañhi amhākaṃ vacanaṃ akatvā kīḷāhaṃse no katvā issarānaṃ dento bahuṃ dhanaṃ labheyya, māretvā maṃsaṃ vikkiṇanto mūlampi labhetha, attano pana jīvitaṃ anoloketvā amhākaṃ vacanaṃ akari<a name="P5.0345"></a>, imaṃ rañño santikaṃ netvā sukhajīvitaṃ karomā’’ti. Mahāsatto sampaṭicchi. Sumukho attano bhāsāya mahāsattena saddhiṃ kathetvā puna manussabhāsāya luddaputtaṃ āmantetvā ‘‘samma, tvaṃ kimatthaṃ pāse oḍḍesī’’ti pucchitvā ‘‘dhanattha’’nti vutte ‘‘evaṃ sante amhe ādāya nagaraṃ pavisitvā rañño dassehi, bahuṃ te dhanaṃ dāpessāmī’’ti vatvā āha –</p>



<p class="hangnum"><span class="newparamark" id="kn14b_21_para36"></span><a name="para36"></a><span class="paranum">36</span>.</p>



<p class="gatha1"> ‘‘Ehi <a name="V5.0340"></a> taṃ anusikkhāmi, yathā tvamapi lacchase;</p>



<p class="gathalast">Lābhaṃ tavāyaṃ dhataraṭṭho, pāpaṃ kiñci na dakkhati.</p>



<p class="hangnum"><span class="newparamark" id="kn14b_21_para37"></span><a name="para37"></a><span class="paranum">37</span>.</p>



<p class="gatha1"> ‘‘Khippamantepuraṃ netvā, rañño dassehi no ubho;</p>



<p class="gathalast">Abaddhe pakatibhūte, kāje ubhayato ṭhite.</p>



<p class="hangnum"><span class="newparamark" id="kn14b_21_para38"></span><a name="para38"></a><span class="paranum">38</span>.</p>



<p class="gatha1"> ‘‘Dhataraṭṭhā mahārāja, haṃsādhipatino ime;</p>



<p class="gathalast">Ayañhi rājā haṃsānaṃ, ayaṃ senāpatītaro.</p>



<p class="bodytext"><span class="newparamark" id="kn14b_21_para39"></span><a name="para39"></a><span class="paranum">39</span>. ‘‘Asaṃsayaṃ imaṃ disvā, haṃsarājaṃ narādhipo.</p>



<p class="gathalast">Patīto sumano vitto, bahuṃ dassati te dhana’’nti.</p>



<p class="bodytext">Tattha <span class="bld">anusikkhāmī</span>ti anusāsāmi. <span class="bld">Pāpa</span>nti lāmakaṃ. <span class="bld">Rañño dassehi no ubho</span>ti amhe ubhopi rañño dassehi. Ayaṃ bodhisattassa paññāpabhāvadassanatthaṃ, attano mittadhammassa āvibhāvanatthaṃ, luddassa dhanalābhatthaṃ, rañño sīlesu patiṭṭhāpanatthañcāti catūhi kāraṇehi <a name="M5.0368"></a> evamāha. <span class="bld">Dhataraṭṭhā</span>ti netvā ca pana rañño evaṃ ācikkheyyāsi, ‘‘mahārāja, ime dhataraṭṭhakule jātā dve haṃsādhipatino, etesu ayaṃ rājā, itaro senāpatī’’ti. Iti naṃ sikkhāpesi. <span class="bld">‘‘Patīto’’</span>tiādīni tīṇipi tuṭṭhākāravevacanāneva.</p>



<p class="bodytext">Evaṃ vutte luddo, ‘‘sāmi, mā vo rājadassanaṃ rucci, rājāno nāma calacittā, kīḷāhaṃse vā vo kareyyuṃ mārāpeyyuṃ vā’’ti vatvā, ‘‘samma, mā bhāyi, ahaṃ tādisaṃ kakkhaḷaṃ luddaṃ lohitapāṇiṃ dhammakathāya mudukaṃ katvā mama pādesu pātesiṃ, rājāno nāma puññavanto paññavanto ca subhāsitadubbhāsitaññū ca, khippaṃ amhe rañño dassehī’’ti vutte ‘‘tena hi mā mayhaṃ kujjhittha, ahaṃ avassaṃ tumhākaṃ <a name="P5.0346"></a> ruciyā nemī’’ti vatvā ubhopi kājaṃ āropetvā rājakulaṃ gantvā rañño dassetvā raññā puṭṭho yathābhūtaṃ ārocesi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para40"></span><a name="para40"></a><span class="paranum">40</span>.</p>



<p class="gatha1"> ‘‘Tassa taṃ vacanaṃ sutvā, kammunā upapādayi;</p>



<p class="gatha2">Khippamantepuraṃ gantvā, rañño haṃse adassayi;</p>



<p class="gathalast">Abaddhe pakatibhūte, kāje ubhayato ṭhite.</p>



<p class="hangnum"><span class="newparamark" id="kn14b_21_para41"></span><a name="para41"></a><span class="paranum">41</span>.</p>



<p class="gatha1"> ‘‘Dhataraṭṭhā <a name="V5.0341"></a> mahārāja, haṃsādhipatino ime;</p>



<p class="gathalast">Ayañhi rājā haṃsānaṃ, ayaṃ senāpatītaro;</p>



<p class="hangnum"><span class="newparamark" id="kn14b_21_para42"></span><a name="para42"></a><span class="paranum">42</span>.</p>



<p class="gatha1"> ‘‘Kathaṃ panime vihaṅgā, tava hatthattamāgatā;</p>



<p class="gathalast">Kathaṃ luddo mahantānaṃ, issare idha ajjhagā.</p>



<p class="hangnum"><span class="newparamark" id="kn14b_21_para43"></span><a name="para43"></a><span class="paranum">43</span>.</p>



<p class="gatha1"> ‘‘Vihitā santime pāsā, pallalesu janādhipa;</p>



<p class="gathalast">Yaṃ yadāyatanaṃ maññe, dijānaṃ pāṇarodhanaṃ.</p>



<p class="hangnum"><span class="newparamark" id="kn14b_21_para44"></span><a name="para44"></a><span class="paranum">44</span>.</p>



<p class="gatha1"> ‘‘Tādisaṃ pāsamāsajja, haṃsarājā abajjhatha;</p>



<p class="gathalast">Taṃ abaddho upāsino, mamāyaṃ ajjhabhāsatha.</p>



<p class="hangnum"><span class="newparamark" id="kn14b_21_para45"></span><a name="para45"></a><span class="paranum">45</span>.</p>



<p class="gatha1"> ‘‘Sudukkaraṃ anariyebhi, dahate bhāvamuttamaṃ;</p>



<p class="gathalast">Bhatturatthe parakkanto, dhammayutto vihaṅgamo.</p>



<p class="hangnum"><span class="newparamark" id="kn14b_21_para46"></span><a name="para46"></a><span class="paranum">46</span>.</p>



<p class="gatha1"> ‘‘Attanāyaṃ cajitvāna, jīvitaṃ jīvitāraho;</p>



<p class="gathalast">Anutthunanto āsīno, bhattu yācittha jīvitaṃ.</p>



<p class="hangnum"><span class="newparamark" id="kn14b_21_para47"></span><a name="para47"></a><span class="paranum">47</span>.</p>



<p class="gatha1"> ‘‘Tassa <a name="M5.0369"></a> taṃ vacanaṃ sutvā, pasādamahamajjhagā;</p>



<p class="gathalast">Tato naṃ pāmuciṃ pāsā, anuññāsiṃ sukhena ca.</p>



<p class="hangnum"><span class="newparamark" id="kn14b_21_para48"></span><a name="para48"></a><span class="paranum">48</span>.</p>



<p class="gatha1"> ‘‘So patīto pamuttena, bhattunā bhattugāravo;</p>



<p class="gathalast">Ajjhabhāsatha vakkaṅgo, vācaṃ kaṇṇasukhaṃ bhaṇaṃ.</p>



<p class="hangnum"><span class="newparamark" id="kn14b_21_para49"></span><a name="para49"></a><span class="paranum">49</span>.</p>



<p class="gatha1"> ‘‘Evaṃ luddaka nandassu, saha sabbehi ñātibhi;</p>



<p class="gathalast">Yathāhamajja nandāmi, muttaṃ disvā dijādhipaṃ.</p>



<p class="hangnum"><span class="newparamark" id="kn14b_21_para50"></span><a name="para50"></a><span class="paranum">50</span>.</p>



<p class="gatha1"> ‘‘Ehi taṃ anusikkhāmi, yathā tvamapi lacchase;</p>



<p class="gathalast">Lābhaṃ tavāyaṃ dhataraṭṭho, pāpaṃ kiñci na dakkhati.</p>



<p class="hangnum"><span class="newparamark" id="kn14b_21_para51"></span><a name="para51"></a><span class="paranum">51</span>.</p>



<p class="gatha1"> ‘‘Khippamantepuraṃ <a name="V5.0342"></a> netvā, rañño dassehi no ubho;</p>



<p class="gathalast">Abaddhe pakatibhūte, kāje ubhayato ṭhite.</p>



<p class="hangnum"><span class="newparamark" id="kn14b_21_para52"></span><a name="para52"></a><span class="paranum">52</span>.</p>



<p class="gatha1"> ‘‘Dhataraṭṭhā mahārāja, haṃsādhipatino ime;</p>



<p class="gathalast">Ayañhi rājā haṃsānaṃ, ayaṃ senāpatītaro.</p>



<p class="hangnum"><span class="newparamark" id="kn14b_21_para53"></span><a name="para53"></a><span class="paranum">53</span>.</p>



<p class="gatha1"> ‘‘Asaṃsayaṃ imaṃ disvā, haṃsarājaṃ narādhipo;</p>



<p class="gathalast">Patīto sumano vitto, bahuṃ dassati te dhanaṃ.</p>



<p class="hangnum"><span class="newparamark" id="kn14b_21_para54"></span><a name="para54"></a><span class="paranum">54</span>.</p>



<p class="gatha1"> ‘‘Evametassa <a name="P5.0347"></a> vacanā, ānītāme ubho mayā;</p>



<p class="gathalast">Ettheva hi ime āsuṃ, ubho anumatā mayā.</p>



<p class="hangnum"><span class="newparamark" id="kn14b_21_para55"></span><a name="para55"></a><span class="paranum">55</span>.</p>



<p class="gatha1"> ‘‘Soyaṃ evaṃ gato pakkhī, dijo paramadhammiko;</p>



<p class="gathalast">Mādisassa hi luddassa, janayeyyātha maddavaṃ.</p>



<p class="hangnum"><span class="newparamark" id="kn14b_21_para56"></span><a name="para56"></a><span class="paranum">56</span>.</p>



<p class="gatha1"> ‘‘Upāyanañca te deva, nāññaṃ passāmi edisaṃ;</p>



<p class="gathalast">Sabbasākuṇikāgāme, taṃ passa manujādhipā’’ti.</p>



<p class="bodytext">Tattha <span class="bld">kammunā upapādayī</span>ti yaṃ so avaca, taṃ karonto kāyakammena sampādesi. <span class="bld">Gantvā</span>ti haṃsarājena nisinnakājakoṭiṃ uccataraṃ, senāpatinā nisinnakājakoṭiṃ thokaṃ nīcaṃ katvā ubhopi te ukkhipitvā ‘‘haṃsarājā ca senāpati ca rājānaṃ passituṃ gacchanti, ussaratha ussarathā’’ti janaṃ ussārento ‘‘evarūpā nāma sobhaggappattā suvaṇṇavaṇṇā haṃsarājāno na diṭṭhapubbā’’ti muduhadayesu manussesu pasaṃsantesu <a name="M5.0370"></a> khippamantepuraṃ gantvā. <span class="bld">Adassayī</span>ti ‘‘haṃsarājāno tumhe daṭṭhuṃ āgatā’’ti rañño ārocāpetvā tena tuṭṭhacittena ‘‘āgacchantū’’ti pakkosāpito abhiharitvā dassesi. <span class="bld">Hatthatta</span>nti hatthesu āgataṃ, pattanti vuttaṃ hoti. <span class="bld">Mahantāna</span>nti yasamahantappattānaṃ suvaṇṇavaṇṇānaṃ dhataraṭṭhahaṃsānaṃ issare sāmino kathaṃ tvaṃ luddo hutvā adhigatoti pucchati. ‘‘Issaramidhamajjhagā’’tipi pāṭho, etesaṃ issariyaṃ tvaṃ kathaṃ ajjhagāti attho.</p>



<p class="bodytext"><span class="bld">Vihitā</span>ti yojitā. <span class="bld">Yaṃ yadāyatanaṃ maññe</span>ti, mahārāja, yaṃ yaṃ samosaraṇaṭṭhānaṃ dijānaṃ pāṇarodhanaṃ <a name="V5.0343"></a> jīvitakkhayakaraṃ maññāmi, tattha tattha mayā pallalesu pāsā vihitā. <span class="bld">Tādisa</span>nti mānusiyasare tathāvidhaṃ pāṇarodhanaṃ mayā vihitaṃ pāsaṃ. <span class="bld">Ta</span>nti taṃ etaṃ tattha baddhaṃ. <span class="bld">Upāsino</span>ti attano jīvitaṃ agaṇetvā upagantvā nisinno. <span class="bld">Mamāya</span>nti maṃ ayaṃ senāpati <span class="bld">ajjhabhāsatha,</span> mayā saddhiṃ kathesi. <span class="bld">Sudukkara</span>nti tasmiṃ khaṇe esa amhādisehi anariyehi sudukkaraṃ akāsi. Kiṃ tanti? <span class="bld">Dahate bhāvamuttamaṃ,</span> attano uttamaṃ ajjhāsayaṃ dahati vidahati pakāseti. <span class="bld">Attanāya</span>nti attano ayaṃ. <span class="bld">Anutthunanto</span>ti bhattuguṇe vaṇṇento tassa jīvitaṃ muñcāti maṃ yāci.</p>



<p class="bodytext"><span class="bld">Tassā</span>ti tassa tathā yācantassa. <span class="bld">Sukhena cā</span>ti yathāsukhena cittakūṭaṃ gantvā ñātisaṅghaṃ passathāti ca anujāniṃ. <span class="bld">Ettheva hī</span>ti mayā pana ime dve ettha mānusiyasareyeva cittakūṭagamanāya anumatā ahesuṃ. <span class="bld">Evaṃ gato</span>ti evaṃ sattu hatthagato. <span class="bld">Janayeyyātha maddava</span>nti attani mettacittaṃ janesi. <span class="bld">Upāyana</span>nti paṇṇākāraṃ. <span class="bld">Sabbasākuṇikāgāme</span>ti <a name="P5.0348"></a> sabbasmimpi sākuṇikagāme nāhaṃ aññaṃ tava evarūpaṃ kenaci sākuṇikena ābhatapubbaṃ upāyanaṃ passāmi. <span class="bld">Taṃ passā</span>ti taṃ mayā ābhataṃ upāyanaṃ passa manujādhipāti.</p>



<p class="bodytext">Evaṃ so ṭhitakova sumukhassa guṇaṃ kathesi. Tato rājā haṃsarañño mahārahaṃ āsanaṃ, sumukhassa ca suvaṇṇabhaddapīṭhakaṃ dāpetvā tesaṃ tattha nisinnānaṃ suvaṇṇabhājanehi lājamadhuphāṇitādīni dāpetvā niṭṭhite pānabhojanakicce añjaliṃ paggayha mahāsattaṃ dhammakathaṃ yācitvā <a name="M5.0371"></a> suvaṇṇapīṭhake nisīdi. So tena yācito paṭisanthāraṃ tāva akāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para57"></span><a name="para57"></a><span class="paranum">57</span>.</p>



<p class="gatha1"> ‘‘Disvā nisinnaṃ rājānaṃ, pīṭhe sovaṇṇaye subhe;</p>



<p class="gathalast">Ajjhabhāsatha vakkaṅgo, vācaṃ kaṇṇasukhaṃ bhaṇaṃ.</p>



<p class="hangnum"><span class="newparamark" id="kn14b_21_para58"></span><a name="para58"></a><span class="paranum">58</span>.</p>



<p class="gatha1"> ‘‘Kacci nu bhoto kusalaṃ, kacci bhoto anāmayaṃ;</p>



<p class="gathalast">Kacci raṭṭhamidaṃ phītaṃ, dhammena manusāsasi.</p>



<p class="hangnum"><span class="newparamark" id="kn14b_21_para59"></span><a name="para59"></a><span class="paranum">59</span>.</p>



<p class="gatha1"> ‘‘Kusalañceva me haṃsa, atho haṃsa anāmayaṃ;</p>



<p class="gathalast">Atho raṭṭhamidaṃ phītaṃ, dhammena manusāsahaṃ.</p>



<p class="hangnum"><span class="newparamark" id="kn14b_21_para60"></span><a name="para60"></a><span class="paranum">60</span>.</p>



<p class="gatha1"> ‘‘Kacci <a name="V5.0344"></a> bhoto amaccesu, doso koci na vijjati;</p>



<p class="gathalast">Kacci ca te tavatthesu, nāvakaṅkhanti jīvitaṃ.</p>



<p class="hangnum"><span class="newparamark" id="kn14b_21_para61"></span><a name="para61"></a><span class="paranum">61</span>.</p>



<p class="gatha1"> ‘‘Athopi me amaccesu, doso koci na vijjati;</p>



<p class="gathalast">Athopi te mamatthesu, nāvakaṅkhanti jīvitaṃ.</p>



<p class="hangnum"><span class="newparamark" id="kn14b_21_para62"></span><a name="para62"></a><span class="paranum">62</span>.</p>



<p class="gatha1"> ‘‘Kacci te sādisī bhariyā, assavā piyabhāṇinī;</p>



<p class="gathalast">Puttarūpayasūpetā, tava chandavasānugā.</p>



<p class="hangnum"><span class="newparamark" id="kn14b_21_para63"></span><a name="para63"></a><span class="paranum">63</span>.</p>



<p class="gatha1"> ‘‘Atho me sādisī bhariyā, assavā piyabhāṇinī;</p>



<p class="gathalast">Puttarūpayasūpetā, mama chandavasānugā’’ti.</p>



<p class="bodytext">Tattha <span class="bld">rājāna</span>nti sāgalarājānaṃ. <span class="bld">Vakkaṅgo</span>ti haṃsarājā. <span class="bld">Dhammena manusāsasī</span>ti dhammena anusāsasi. <span class="bld">Doso</span>ti aparādho. <span class="bld">Tavatthesū</span>ti uppannesu tava yuddhādīsu atthesu. <span class="bld">Nāvakaṅkhantī</span>ti uraṃ datvā pariccajantā kicci attano jīvitaṃ na patthenti, jīvitañca cajitvā tavevatthaṃ karonti. <span class="bld">Sādisī</span>ti samānajātikā. <span class="bld">Assavā</span>ti vacanasampaṭicchikā. <span class="bld">Puttarūpayasūpetā</span>ti <a name="P5.0349"></a> puttehi ca rūpena ca yasena ca upetā. <span class="bld">Tava chandavasānugā</span>ti kacci tava ajjhāsayaṃ tava vasaṃ anuvattati, na attano cittavasena vattatīti pucchati.</p>



<p class="bodytext">Evaṃ bodhisattena paṭisanthāre kate puna rājā tena saddhiṃ kathento āha –</p>



<p class="hangnum"><span class="newparamark" id="kn14b_21_para64"></span><a name="para64"></a><span class="paranum">64</span>.</p>



<p class="gatha1"> ‘‘Bhavantaṃ <a name="M5.0372"></a> kacci nu mahā-sattuhatthattataṃ gato;</p>



<p class="gathalast">Dukkhamāpajji vipulaṃ, tasmiṃ paṭhamamāpade.</p>



<p class="hangnum"><span class="newparamark" id="kn14b_21_para65"></span><a name="para65"></a><span class="paranum">65</span>.</p>



<p class="gatha1"> ‘‘Kacci yantāpatitvāna, daṇḍena samapothayi;</p>



<p class="gathalast">Evametesaṃ jammānaṃ, pātikaṃ bhavati tāvade.</p>



<p class="hangnum"><span class="newparamark" id="kn14b_21_para66"></span><a name="para66"></a><span class="paranum">66</span>.</p>



<p class="gatha1"> ‘‘Khemamāsi mahārāja, evamāpadiyā sati;</p>



<p class="gathalast">Na cāyaṃ kiñci rasmāsu, sattūva samapajjatha.</p>



<p class="hangnum"><span class="newparamark" id="kn14b_21_para67"></span><a name="para67"></a><span class="paranum">67</span>.</p>



<p class="gatha1"> ‘‘Paccagamittha <a name="V5.0345"></a> nesādo, pubbeva ajjhabhāsatha;</p>



<p class="gathalast">Tadāyaṃ sumukhoyeva, paṇḍito paccabhāsatha.</p>



<p class="hangnum"><span class="newparamark" id="kn14b_21_para68"></span><a name="para68"></a><span class="paranum">68</span>.</p>



<p class="gatha1"> ‘‘Tassa taṃ vacanaṃ sutvā, pasādamayamajjhagā;</p>



<p class="gathalast">Tato maṃ pāmucī pāsā, anuññāsi sukhena ca.</p>



<p class="hangnum"><span class="newparamark" id="kn14b_21_para69"></span><a name="para69"></a><span class="paranum">69</span>.</p>



<p class="gatha1"> ‘‘Idañca sumukheneva, etadatthāya cintitaṃ;</p>



<p class="gathalast">Bhoto sakāsegamanaṃ, etassa dhanamicchatā.</p>



<p class="hangnum"><span class="newparamark" id="kn14b_21_para70"></span><a name="para70"></a><span class="paranum">70</span>.</p>



<p class="gatha1"> ‘‘Svāgatañcevidaṃ bhavataṃ, patīto casmi dassanā;</p>



<p class="gathalast">Eso cāpi bahuṃ vittaṃ, labhataṃ yāvadicchatī’’ti.</p>



<p class="bodytext">Tattha <span class="bld">mahāsattuhatthattataṃ gato</span>ti mahantassa sattuno hatthattaṃ gato. <span class="bld">Āpatitvānā</span>ti upadhāvitvā. <span class="bld">Pātika</span>nti pākatikaṃ, ayameva vā pāṭho. Idaṃ vuttaṃ hoti – etesañhi jammānaṃ tāvadeva evaṃ pākatikaṃ hoti, sakuṇe daṇḍena pothetvā jīvitakkhayaṃ pāpento dhanavetanaṃ labhatīti. <span class="bld">Kiñci rasmāsū</span>ti kiñci amhesu. <span class="bld">Sattūvā</span>ti sattu viya. <span class="bld">Paccagamitthā</span>ti, mahārāja, esa amhe disvā baddhāti saññāya thokaṃ osakkittha. <span class="bld">Pubbevā</span>ti ayameva paṭhamaṃ ajjhabhāsi. <span class="bld">Tadā</span>ti tasmiṃ kāle. <span class="bld">Etadatthāyā</span>ti etassa nesādaputtassa atthāya cintitaṃ. <span class="bld">Dhanamicchatā</span>ti etassa dhanaṃ icchantena <a name="P5.0350"></a> tava santikaṃ amhākaṃ āgamanaṃ cintitaṃ. <span class="bld">Svāgatañcevida</span>nti mā bhonto cintayantu, bhavataṃ idaṃ idhāgamanaṃ svāgatameva. <span class="bld">Labhata</span>nti labhatu.</p>



<p class="bodytext">Evañca <a name="M5.0373"></a> pana vatvā rājā aññataraṃ amaccaṃ oloketvā ‘‘kiṃ karomi devā’’ti vutte ‘‘imaṃ nesādaṃ kappitakesamassuṃ nhātānulittaṃ sabbālaṅkārapaṭimaṇḍitaṃ kāretvā ānehī’’ti vatvā tena tathā katvā ānītassa tassa saṃvacchare saṃvacchare satasahassuṭṭhānakaṃ gāmaṃ, dve vīthiyo gahetvā ṭhitaṃ mahantaṃ gehaṃ, rathavarañca, aññañca bahuṃ hiraññasuvaṇṇaṃ adāsi. Tamatthaṃ āvikaronto satthā āha –</p>



<p class="hangnum"><span class="newparamark" id="kn14b_21_para71"></span><a name="para71"></a><span class="paranum">71</span>.</p>



<p class="gatha1"> ‘‘Santappayitvā nesādaṃ, bhogehi manujādhipo;</p>



<p class="gathalast">Ajjhabhāsatha vakkaṅgaṃ, vācaṃ kaṇṇasukhaṃ bhaṇa’’nti.</p>



<p class="bodytext">Atha <a name="V5.0346"></a> mahāsatto rañño dhammaṃ desesi. So tassa dhammakathaṃ sutvā tuṭṭhahadayo ‘‘dhammakathikassa sakkāraṃ karissāmī’’ti setacchattaṃ datvā rajjaṃ paṭicchāpento āha –</p>



<p class="hangnum"><span class="newparamark" id="kn14b_21_para72"></span><a name="para72"></a><span class="paranum">72</span>.</p>



<p class="gatha1"> ‘‘Yaṃ khalu dhammamādhīnaṃ, vaso vattati kiñcanaṃ;</p>



<p class="gathalast">Sabbatthissariyaṃ bhavataṃ, pasāsatha yadicchatha.</p>



<p class="hangnum"><span class="newparamark" id="kn14b_21_para73"></span><a name="para73"></a><span class="paranum">73</span>.</p>



<p class="gatha1"> ‘‘Dānatthaṃ upabhottuṃ vā, yaṃ caññaṃ upakappati;</p>



<p class="gathalast">Etaṃ dadāmi vo vittaṃ, issariyaṃ vissajāmi vo’’ti.</p>



<p class="bodytext">Tattha <span class="bld">vaso vattatī</span>ti yattha mama vaso vattati. <span class="bld">Kiñcana</span>nti taṃ appamattakampi. <span class="bld">Sabbatthissariya</span>nti sabbaṃ bhavataṃyeva issariyaṃ atthu. <span class="bld">Yaṃ caññaṃ upakappatī</span>ti puññakāmatāya dānatthaṃ vā chattaṃ ussāpetvā rajjameva upabhottuṃ vā yaṃ vā aññaṃ tumhākaṃ ruccati, taṃ karotha, etaṃ dadāmi vo vittaṃ, saddhiṃyeva setacchattena mama santakaṃ issariyaṃ vissajjāmi voti.</p>



<p class="bodytext">Atha mahāsatto raññā dinnaṃ setacchattaṃ puna tasseva adāsi. Rājāpi cintesi – ‘‘haṃsarañño tāva me dhammakathā sutā, luddaputtena pana ‘ayaṃ sumukho mudhurakatho’ti ativiya <a name="P5.0351"></a> vaṇṇito, imassapi dhammakathaṃ sossāmī’’ti. So tena saddhiṃ sallapanto anantaraṃ gāthamāha –</p>



<p class="hangnum"><span class="newparamark" id="kn14b_21_para74"></span><a name="para74"></a><span class="paranum">74</span>.</p>



<p class="gatha1"> ‘‘Yathā ca myāyaṃ sumukho, ajjhabhāseyya paṇḍito;</p>



<p class="gathalast">Kāmasā buddhisampanno, taṃ myāssa paramappiya’’nti.</p>



<p class="bodytext">Tattha <a name="M5.0374"></a> <span class="bld">yathā</span>ti yadi. Idaṃ vuttaṃ hoti – yadi ca me ayaṃ sumukho paṇḍito buddhisampanno kāmasā attano ruciyā ajjhabhāseyya, taṃ me paramappiyaṃ assāti.</p>



<p class="bodytext">Tato sumukho āha –</p>



<p class="hangnum"><span class="newparamark" id="kn14b_21_para75"></span><a name="para75"></a><span class="paranum">75</span>.</p>



<p class="gatha1"> ‘‘Ahaṃ khalu mahārāja, nāgarājārivantaraṃ;</p>



<p class="gathalast">Paṭivattuṃ na sakkomi, na me so vinayo siyā.</p>



<p class="hangnum"><span class="newparamark" id="kn14b_21_para76"></span><a name="para76"></a><span class="paranum">76</span>.</p>



<p class="gatha1"> ‘‘Amhākañceva <a name="V5.0347"></a> so seṭṭho, tvañca uttamasattavo;</p>



<p class="gathalast">Bhūmipālo manussindo, pūjā bahūhi hetubhi.</p>



<p class="hangnum"><span class="newparamark" id="kn14b_21_para77"></span><a name="para77"></a><span class="paranum">77</span>.</p>



<p class="gatha1"> ‘‘Tesaṃ ubhinnaṃ bhaṇataṃ, vattamāne vinicchaye;</p>



<p class="gathalast">Nantaraṃ pativattabbaṃ, pessena manujādhipā’’ti.</p>



<p class="bodytext">Tattha <span class="bld">nāgarājārivantara</span>nti peḷāya abbhantaraṃ paviṭṭho nāgarājā viya. <span class="bld">Paṭivattu</span>nti tumhākaṃ dvinnaṃ antare vattuṃ na sakkomi. <span class="bld">Na me so</span>ti sace vadeyyaṃ, na me so vinayo bhaveyya. <span class="bld">Amhākañcevā</span>ti channavutiyā haṃsasahassānaṃ. <span class="bld">Uttamasattavo</span>ti uttamasatto. <span class="bld">Pūjā</span>ti ubho tumhe mayhaṃ bahūhi kāraṇehi pūjārahā ceva pasaṃsārahā ca. <span class="bld">Pessenā</span>ti veyyāvaccakarena sevakena.</p>



<p class="bodytext">Rājā tassa vacanaṃ sutvā tuṭṭhahadayo ‘‘nesādaputto taṃ vaṇṇeti, na aññena tumhādisena madhuradhammakathikena nāma bhavitabba’’nti vatvā āha –</p>



<p class="hangnum"><span class="newparamark" id="kn14b_21_para78"></span><a name="para78"></a><span class="paranum">78</span>.</p>



<p class="gatha1"> ‘‘Dhammena kira nesādo, paṇḍito aṇḍajo iti;</p>



<p class="gathalast">Naheva akatattassa, nayo etādiso siyā.</p>



<p class="hangnum"><span class="newparamark" id="kn14b_21_para79"></span><a name="para79"></a><span class="paranum">79</span>.</p>



<p class="gatha1"> ‘‘Evaṃ aggapakatimā, evaṃ uttamasattavo;</p>



<p class="gathalast">Yāvatatthi mayā diṭṭhā, nāññaṃ passāmi edisaṃ.</p>



<p class="hangnum"><span class="newparamark" id="kn14b_21_para80"></span><a name="para80"></a><span class="paranum">80</span>.</p>



<p class="gatha1"> ‘‘Tuṭṭhosmi vo pakatiyā, vākyena madhurena ca;</p>



<p class="gathalast">Eso cāpi mamacchando, ciraṃ passeyya vo ubho’’ti.</p>



<p class="bodytext">Tattha <a name="M5.0375"></a><a name="P5.0352"></a> <span class="bld">dhammenā</span>ti sabhāvena kāraṇena. <span class="bld">Akatattassā</span>ti asampāditaattabhāvassa mittadubbhissa. <span class="bld">Nayo</span>ti paññā. <span class="bld">Aggapakatimā</span>ti aggasabhāvo. <span class="bld">Uttamasattavo</span>ti uttamasatto. <span class="bld">Yāvatatthī</span>ti yāvatā mayā diṭṭhā nāma atthi. <span class="bld">Nāñña</span>nti tasmiṃ mayā diṭṭhaṭṭhāne aññaṃ evarūpaṃ na passāmi. <span class="bld">Tuṭṭhosmi vo pakatiyā</span>ti samma haṃsarāja ahaṃ pakatiyā paṭhamameva tumhākaṃ dassanena tuṭṭho. <span class="bld">Vākyenā</span>ti idāni pana vo madhuravacanena tuṭṭhosmi. <span class="bld">Ciraṃ passeyya vo</span>ti idheva vasāpetvā muhuttampi avippavāsanto ciraṃ tumhe passeyyanti esa me chandoti vadati.</p>



<p class="bodytext">Tato <a name="V5.0348"></a> mahāsatto rājānaṃ pasaṃsanto āha –</p>



<p class="hangnum"><span class="newparamark" id="kn14b_21_para81"></span><a name="para81"></a><span class="paranum">81</span>.</p>



<p class="gatha1"> ‘‘Yaṃ kiccaṃ parame mitte, katamasmāsu taṃ tayā;</p>



<p class="gathalast">Pattā nissaṃsayaṃ tyāmhā, bhattirasmāsu yā tava.</p>



<p class="hangnum"><span class="newparamark" id="kn14b_21_para82"></span><a name="para82"></a><span class="paranum">82</span>.</p>



<p class="gatha1"> ‘‘Aduñca nūna sumahā, ñātisaṅghassa mantaraṃ;</p>



<p class="gathalast">Adassanena asmākaṃ, dukkhaṃ bahūsu pakkhisu.</p>



<p class="hangnum"><span class="newparamark" id="kn14b_21_para83"></span><a name="para83"></a><span class="paranum">83</span>.</p>



<p class="gatha1"> ‘‘Tesaṃ sokavighātāya, tayā anumatā mayaṃ;</p>



<p class="gathalast">Taṃ padakkhiṇato katvā, ñātiṃ passemurindama.</p>



<p class="hangnum"><span class="newparamark" id="kn14b_21_para84"></span><a name="para84"></a><span class="paranum">84</span>.</p>



<p class="gatha1"> ‘‘Addhāhaṃ vipulaṃ pītiṃ, bhavataṃ vindāmi dassanā;</p>



<p class="gathalast">Eso cāpi mahā attho, ñātivissāsanā siyā’’ti.</p>



<p class="bodytext">Tattha <span class="bld">katamasmāsū</span>ti kataṃ amhesu. <span class="bld">Pattā nissaṃsayaṃ tyāmhā</span>ti mayaṃ nissaṃsayena tayā pattāyeva. <span class="bld">Bhattirasmāsu yā tavā</span>ti yā tava amhesu bhatti, tāya bhattiyā mayaṃ tayā asaṃsayena pattāyeva, na ca vippayuttā, vippavuṭṭhāpi sahavāsinoyeva nāma mayanti dīpeti. <span class="bld">Aduñca nūna sumahā</span>ti etañca ekaṃseneva sumahantaṃ. <span class="bld">Ñātisaṅghassa mantara</span>nti amhehi dvīhi janehi virahitassa mama ñātisaṅghassa antaraṃ chiddaṃ. <span class="bld">Asmāka</span>nti amhākaṃ dvinnaṃ adassanena bahūsu pakkhīsu dukkhaṃ uppannaṃ. <span class="bld">Passemurindamā</span>ti passeyyāma arindama. <span class="bld">Bhavata</span>nti bhoto dassanena. <span class="bld">Eso cāpi mahā attho</span>ti yā esā ñātisaṅghasaṅkhātā ñātivissāsanā siyā, eso cāpi mahanto atthopi.</p>



<p class="bodytext">Evaṃ vutte rājā tesaṃ gamanaṃ anujāni. Mahāsattopi rañño pañcavidhe dussīlye ādīnavaṃ, sīle ca ānisaṃsaṃ kathetvā ‘‘imaṃ sīlaṃ rakkha, dhammena <a name="M5.0376"></a> rajjaṃ kārehi, catūhi saṅgahavatthūhi janaṃ saṅgaṇhāhī’’ti ovaditvā cittakūṭaṃ agamāsi. Tamatthaṃ <a name="P5.0353"></a> pakāsento satthā āha –</p>



<p class="hangnum"><span class="newparamark" id="kn14b_21_para85"></span><a name="para85"></a><span class="paranum">85</span>.</p>



<p class="gatha1"> ‘‘Idaṃ vatvā dhataraṭṭho, haṃsarājā narādhipaṃ;</p>



<p class="gathalast">Uttamaṃ javamanvāya, ñātisaṅghaṃ upāgamuṃ.</p>



<p class="hangnum"><span class="newparamark" id="kn14b_21_para86"></span><a name="para86"></a><span class="paranum">86</span>.</p>



<p class="gatha1"> ‘‘Te <a name="V5.0349"></a> aroge anuppatte, disvāna parame dije;</p>



<p class="gathalast">Kekāti makaruṃ haṃsā, puthusaddo ajāyatha.</p>



<p class="hangnum"><span class="newparamark" id="kn14b_21_para87"></span><a name="para87"></a><span class="paranum">87</span>.</p>



<p class="gatha1"> ‘‘Te patītā pamuttena, bhattunā bhattugāravā;</p>



<p class="gathalast">Samantā parikiriṃsu, aṇḍajā laddhapaccayā’’ti.</p>



<p class="bodytext">Tattha <span class="bld">upāgamu</span>nti aruṇuggamanavelāyameva lājamadhuphāṇitādīni paribhuñjitvā raññā ca deviyā ca dvīhi suvaṇṇatālavaṇṭehi ukkhipitvā gandhamālādīhi katasakkārā tālavaṇṭehi otaritvā rājānaṃ padakkhiṇaṃ katvā vehāsaṃ uppatitvā raññā añjaliṃ paggayha ‘‘gacchatha sāmino’’ti vutte sīhapañjarena nikkhantā uttamena javena gantvā ñātigaṇaṃ upāgamiṃsu. <span class="bld">Parame</span>ti uttame. <span class="bld">Kekā</span>ti attano sabhāvena ‘‘kekā’’ti saddamakaṃsu. <span class="bld">Bhattugāravā</span>ti bhattari sagāravā. <span class="bld">Parikiriṃsū</span>ti bhattuno muttabhāvena tuṭṭhā taṃ bhattāraṃ samantā parivārayiṃsu. <span class="bld">Laddhapaccayā</span>ti laddhapatiṭṭhā.</p>



<p class="bodytext">Evaṃ parivāretvā pana te haṃsā ‘‘kathaṃ muttosi, mahārājā’’ti pucchiṃsu. Mahāsatto sumukhaṃ nissāya muttabhāvaṃ, sāgalarājaluddaputtehi katakammañca kathesi. Taṃ sutvā tuṭṭho haṃsagaṇo ‘‘sumukhasenāpati ca rājā ca luddaputto ca sukhitā niddukkhā ciraṃ jīvantū’’ti thutimakāsi. Tamatthaṃ pakāsento satthā osānagāthamāha –</p>



<p class="hangnum"><span class="newparamark" id="kn14b_21_para88"></span><a name="para88"></a><span class="paranum">88</span>.</p>



<p class="gatha1"> ‘‘Evaṃ mittavataṃ atthā, sabbe honti padakkhiṇā;</p>



<p class="gathalast">Haṃsā yathā dhataraṭṭhā, ñātisaṅghaṃ upāgamu’’nti.</p>



<p class="bodytext">Tattha <span class="bld">mittavata</span>nti kalyāṇamittasampannānaṃ. <span class="bld">Padakkhiṇā</span>ti sukhanipphattino vuḍḍhiyuttā. <span class="bld">Dhataraṭṭhā</span>ti haṃsarājā sumukho raññā ceva luddaputtena cāti dvīhi evaṃ ubhopi te dhataraṭṭhā kalyāṇamittasampannā yathā ñātisaṅghaṃ upāgamuṃ<a name="M5.0377"></a>, ñātisaṅghaupagamanasaṅkhāto nesaṃ attho padakkhiṇo jāto, evaṃ aññesampi mittavataṃ atthā padakkhiṇā hontīti.</p>



<p class="bodytext">Satthā <a name="P5.0354"></a> imaṃ dhammadesanaṃ āharitvā ‘‘na bhikkhave idāneva, pubbepānando mamatthāya jīvitaṃ pariccajī’’ti vatvā jātakaṃ samodhānesi ‘‘tadā nesādo channo ahosi, rājā sāriputto<a name="V5.0350"></a>, sumukho ānando, channavuti haṃsasahassā buddhaparisā, haṃsarājā pana ahameva ahosi’’nti.</p>



<p class="centered">Cūḷahaṃsajātakavaṇṇanā paṭhamā.</p>



<p class="hangnum"> </p>



<p class="bodytext"> [534] 2. Mahāhaṃsajātakavaṇṇanā</p>



<p class="bodytext"><span class="bld">Ete haṃsā pakkamantī</span>ti idaṃ satthā veḷuvane viharanto ānandatherassa jīvitapariccāgameva ārabbha kathesi. Vatthu heṭṭhā vuttasadisameva, idha pana satthā atītaṃ āharanto idamāhari.</p>



<p class="bodytext">Atīte bārāṇasiyaṃ saṃyamassa nāma bārāṇasirañño khemā nāma aggamahesī ahosi. Tadā bodhisatto navutihaṃsasahassaparivuto cittakūṭe vihāsi. Athekadivasaṃ khemā devī paccūsasamaye supinaṃ addasa. Suvaṇṇavaṇṇā haṃsā āgantvā rājapallaṅke nisīditvā madhurassarena dhammakathaṃ kathesuṃ. Deviyā sādhukāraṃ datvā dhammaṃ suṇantiyā dhammassavanena atittāya eva ratti vibhāyi. Haṃsā dhammaṃ kathetvā sīhapañjarena nikkhamitvā agamaṃsu. Sā vegenuṭṭhāya ‘‘palāyamāne haṃse gaṇhatha gaṇhathā’’ti vatvā hatthaṃ pasārentīyeva pabujjhi. Tassā kathaṃ sutvā paricārikāyo ‘‘kuhiṃ haṃsā’’ti thokaṃ avahasiṃsu. Sā tasmiṃ khaṇe supinabhāvaṃ ñatvā cintesi – ‘‘ahaṃ abhūtaṃ na passāmi, addhā imasmiṃ loke suvaṇṇavaṇṇā haṃsā bhavissanti, sace kho pana ‘suvaṇṇahaṃsānaṃ dhammaṃ sotukāmāmhī’ti rājānaṃ vakkhāmi, ‘amhehi suvaṇṇahaṃsā nāma na diṭṭhapubbā, haṃsānañca kathā nāma abhūtāyevā’ti vatvā nirussukko bhavissati, ‘dohaḷo’ti vutte pana yena kenaci upāyena pariyesissati, evaṃ me manoratho samijjhissatī’’ti. Sā gilānālayaṃ dassetvā paricārikānaṃ <a name="P5.0355"></a> saññaṃ datvā nipajji.</p>



<p class="bodytext">Rājā <a name="M5.0378"></a> rājāsane nisinno tassā dassanavelāya taṃ adisvā ‘‘kahaṃ, khemā devī’’ti pucchitvā ‘‘gilānā’’ti sutvā tassā santikaṃ gantvā sayanekadese nisīditvā piṭṭhiṃ parimajjanto ‘‘kiṃ te aphāsuka’’nti pucchi. ‘‘Deva aññaṃ aphāsukaṃ natthi, dohaḷo pana me uppanno’’ti. Tena hi ‘‘bhaṇa, devi, yaṃ icchasi, taṃ sīghaṃ te upanāmessāmī’’ti. ‘‘Mahārāja, ahamekassa suvaṇṇahaṃsassa samussitasetacchatte rājapallaṅke nisinnassa gandhamālādīhi pūjaṃ katvā sādhukāraṃ dadamānā dhammakathaṃ sotumicchāmi, sace labhāmi, iccetaṃ kusalaṃ, no ce, jīvitaṃ me natthī’’ti. Atha naṃ rājā ‘‘sace manussaloke atthi, labhissasi<a name="V5.0351"></a>, mā cintayī’’ti assāsetvā sirigabbhato nikkhamma amaccehi saddhiṃ mantesi – ‘‘ambho, khemā devī, ‘suvaṇṇahaṃsassa dhammakathaṃ sotuṃ labhantī jīvissāmi, alabhantiyā me jīvitaṃ natthī’ti vadati, atthi nu kho suvaṇṇavaṇṇā haṃsā’’ti. ‘‘Deva amhehi neva diṭṭhapubbā na sutapubbā’’ti. ‘‘Ke pana jāneyyu’’nti? ‘‘Brāhmaṇā, devā’’ti. Rājā brāhmaṇe pakkosāpetvā sakkāraṃ katvā pucchi – ‘‘honti nu kho ācariyā suvaṇṇavaṇṇā haṃsā’’ti? ‘‘Āma, mahārāja amhākaṃ mantesumacchā, kakkaṭakā, kacchapā, migā, morā, haṃsāti cha ete tiracchānagatā suvaṇṇavaṇṇā hontīti āgatā, tattha dhataraṭṭhakulahaṃsā nāma paṇḍitā ñāṇasampannā, iti manussehi saddhiṃ satta suvaṇṇavaṇṇā hontī’’ti.</p>



<p class="bodytext">Taṃ sutvā rājā attamano hutvā ‘‘kahaṃ nu kho ācariyā dhataraṭṭhahaṃsā vasantī’’ti pucchitvā ‘‘na jānāma, mahārājā’’ti vutte ‘‘atha ke pana jānissantī’’ti vatvā ‘‘luddaputtā’’ti vutte sabbe attano vijite luddake sannipātāpetvā pucchi – ‘‘tātā, suvaṇṇavaṇṇā dhataraṭṭhakulahaṃsā nāma kahaṃ vasantī’’ti? Atheko luddo ‘‘himavante kira, deva, cittakūṭapabbateti no kulaparamparāya kathentī’’ti āha. ‘‘Jānāsi pana nesaṃ gahaṇūpāya’’nti? ‘‘Na jānāmi, devā’’ti. ‘‘Ke pana jānissantī’’ti? Brāhmaṇāti. So brāhmaṇapaṇḍite pakkosāpetvā <a name="P5.0356"></a> cittakūṭapabbate suvaṇṇavaṇṇānaṃ haṃsānaṃ atthibhāvaṃ ārocetvā ‘‘jānātha nu kho tesaṃ gahaṇūpāya’’nti pucchi. ‘‘Mahārāja, kiṃ tehi gantvā gahitehi, upāyena te nagarasamīpaṃ ānetvā gahessāmā’’ti. ‘‘Ko pana upāyo’’ti? ‘‘Mahārāja, nagarato avidūre uttarena tigāvutamatte tigāvutappamāṇaṃ khemaṃ nāma saraṃ <a name="M5.0379"></a> kārāpetvā udakassa pūretvā nānādhaññāni ropetvā pañcavaṇṇapadumasañchannaṃ kārāpetvā ekaṃ paṇḍitaṃ nesādaṃ paṭicchāpetvā manussānaṃ upagantuṃ adatvā catūsu kaṇṇesu ṭhitehi abhayaṃ ghosāpetha, taṃ sutvā nānāsakuṇā dasa disā otarissanti, tepi haṃsā paramparāya tassa sarassa khemabhāvaṃ sutvā āgacchissanti, atha ne vālapāsehi bandhāpetvā gaṇhāpeyyāthā’’ti.</p>



<p class="bodytext">Taṃ sutvā rājā tehi vuttapadese vuttappakāraṃ saraṃ kārāpetvā chekaṃ nesādaṃ pakkosāpetvā tassa sahassaṃ dāpetvā ‘‘tvaṃ ito paṭṭhāya attano kammaṃ mā kari, puttadāraṃ te ahaṃ posessāmi, tvaṃ appamatto khemaṃ saraṃ rakkhanto manusse paṭikkamāpetvā catūsu kaṇṇesu abhayaṃ ghosāpetvā āgatāgate sakuṇe mama ācikkheyyāsi, suvaṇṇahaṃsesu āgatesu mahantaṃ sakkāraṃ labhissasī’’ti tamassāsetvā khemaṃ saraṃ paṭicchāpesi. So tato paṭṭhāya raññā vuttanayeneva tattha paṭipajji, ‘‘khemaṃ saraṃ rakkhatī’’ti cassa ‘‘khemanesādo’’tveva nāmaṃ udapādi<a name="V5.0352"></a>. Tato paṭṭhāya ca nānappakārā sakuṇā otariṃsu, ‘‘khemaṃ nibbhayaṃ sara’’nti paramparāghosena nānāhaṃsā āgamiṃsu. Paṭhamaṃ tāva tiṇahaṃsā āgamiṃsu, tesaṃ ghosena paṇḍuhaṃsā, tesaṃ ghosena manosilāvaṇṇā haṃsā, tesaṃ ghosena setahaṃsā, tesaṃ ghosena pākahaṃsā āgamiṃsu. Tesu āgatesu khemako rañño ārocesi – ‘‘deva, pañcavaṇṇā haṃsā āgantvā sare gocaraṃ gaṇhanti, pākahaṃsānaṃ āgatattā idāni katipāheneva suvaṇṇahaṃsā āgamissanti, mā <a name="P5.0357"></a> cintayittha, devā’’ti.</p>



<p class="bodytext">Taṃ sutvā rājā ‘‘aññena tattha na gantabbaṃ, yo gacchissati, hatthapādachedanañca gharavilopañca pāpuṇissatī’’ti nagara bheriṃ carāpesi. Tato paṭṭhāya tattha koci na gacchati. Cittakūṭassa panāvidūre kañcanaguhāyaṃpākahaṃsā vasanti, tepi mahabbalā. Dhataraṭṭhakulena saddhiṃ tesaṃ sarīravaṇṇova viseso. Pākahaṃsarañño pana dhītā suvaṇṇavaṇṇā ahosi. So taṃ dhataraṭṭhamahissarassa anurūpāti tassa pādaparicārikaṃ katvā pesesi. Sā tassa piyā ahosi manāpā, teneva ca kāraṇena tāni dve haṃsakulāni aññamaññaṃ vissāsikāni jātāni.</p>



<p class="bodytext">Athekadivasaṃ <a name="M5.0380"></a> bodhisattassa parivārahaṃsā pākahaṃse pucchiṃsu – ‘‘tumhe imesu divasesu kahaṃ gocaraṃ gaṇhathā’’ti? ‘‘Mayaṃ bārāṇasito avidūre khemasare gocaraṃ gaṇhāma, tumhe pana kuhiṃ āhiṇḍathā’’ti. ‘‘Asukaṃ nāmā’’ti vutte ‘‘kasmā khemasaraṃ na gacchatha, so hi saro ramaṇīyo nānāsakuṇasamākiṇṇo pañcavaṇṇapadumasañchanno nānādhaññaphalasampanno nānappakārabhamaragaṇanikūjito catūsu kaṇṇesu niccaṃ pavattaabhayaghosano, koci naṃ upasaṅkamituṃ samattho nāma natthi, pageva aññaṃ upaddavaṃ kātuṃ, evarūpo so saro’’ti khemasaraṃ vaṇṇayiṃsu. Te tesaṃ vacanaṃ sutvā ‘‘bārāṇasiyā samīpe kira evarūpo khemo nāma saro atthi, pākahaṃsā tattha gantvā gocaraṃ gaṇhanti, tumhepi dhataraṭṭhamahissarassa ārocetha, sace anujānāti, mayampi tattha gantvā gocaraṃ gaṇheyyāmā’’ti sumukhassa kathesuṃ. Sumukho rañño ārocesi. So cintesi – ‘‘manussā nāma bahumāyā kharamantā upāyakusalā, bhavitabbamettha kāraṇena, ettakaṃ kālaṃ eso saro natthi, idāni amhākaṃ gahaṇatthāya kato bhavissatī’’ti. So sumukhaṃ āha – ‘‘mā vo tattha gamanaṃ ruccatha, na so saro tehi sudhammatāya kato, amhākaṃ gahaṇatthāyeva kato, manussā nāma bahumāyā kharamantā upāyakusalā, tumhe sakeyeva gocare carathā’’ti<a name="P5.0358"></a>.</p>



<p class="bodytext">Suvaṇṇahaṃsā ‘‘khemaṃ saraṃ gantukāmamhā’’ti dutiyampi tatiyampi sumukhassa ārocesuṃ. So <a name="V5.0353"></a> tesaṃ tattha gantukāmataṃ mahāsattassa ārocesi. Atha mahāsatto ‘‘mama ñātakā maṃ nissāya mā kilamantu, tena hi gacchāmā’’ti navutihaṃsasahassaparivuto tattha gantvā gocaraṃ gahetvā haṃsakīḷaṃ kīḷitvā cittakūṭameva paccāgami. Khemako tesaṃ gocaraṃ caritvā gatakāle gantvā tesaṃ āgatabhāvaṃ rañño ārocesi. Rājā tuṭṭhacitto hutvā, ‘‘samma khemaka, ekaṃ vā dve vā haṃse gaṇhituṃ vāyama, mahantaṃ te yasaṃ dassāmī’’ti vatvā paribbayaṃ datvā taṃ uyyojesi. So tattha gantvā cāṭipañjare nisīditvā haṃsānaṃ caraṇaṭṭhānaṃ vīmaṃsi. Bodhisattā nāma nilloluppacārino honti, tasmā mahāsatto otiṇṇaṭṭhānato paṭṭhāya sapadānaṃ sāliṃ khādanto agamāsi. Sesā ito cito ca khādantā vicariṃsu.</p>



<p class="bodytext">Atha <a name="M5.0381"></a> luddaputto ‘‘ayaṃ haṃso nilloluppacārī, imaṃ bandhituṃ vaṭṭatī’’ti cintetvā punadivase haṃsesu saraṃ anotiṇṇesuyeva cāṭipañjare nisinno taṃ ṭhānaṃ gantvā avidūre pañjare attānaṃ paṭicchādetvā chiddena olokento acchi. Tasmiṃ khaṇe mahāsatto navutihaṃsasahassapurakkhato hiyyo otiṇṇaṭṭhāneyeva otaritvā odhiyaṃ nisīditvā sāliṃ khādanto pāyāsi. Nesādo pañjarachiddena olokento tassa rūpasobhaggappattaṃ attabhāvaṃ disvā ‘‘ayaṃ haṃso sakaṭanābhippamāṇasarīro suvaṇṇavaṇṇo, tīhi rattarājīhi gīvāyaṃ parikkhitto, tisso rājiyo galena otaritvā urantarena gatā, tisso pacchābhāgena nibbijjhitvā gatā, rattakambalasuttasikkāya ṭhapitakañcanakkhandho viya atirocati, iminā etesaṃ raññā bhavitabbaṃ, imameva gaṇhissāmī’’ti cintesi. Haṃsarājāpi bahuṃ gocaraṃ caritvā jalakīḷaṃ kīḷitvā haṃsagaṇaparivuto cittakūṭameva agamāsi. Iminā niyāmeneva pañca divase gocaraṃ gaṇhi. Chaṭṭhe divase khemako kāḷaassavālamayaṃ daḷhaṃ mahārajjuṃ vaṭṭitvā yaṭṭhiyā pāsaṃ katvā ‘‘sve haṃsarājā imasmiṃ okāse <a name="P5.0359"></a> otarissatī’’ti tathato ñatvā antoudake yaṭṭhipāsaṃ oḍḍi.</p>



<p class="bodytext">Punadivase haṃsarājā otaranto pādaṃ pāse pavesantoyeva otari. Athassa pāso pādaṃ ayapaṭṭakena kaḍḍhanto viya ābandhitvā gaṇhi. So ‘‘chindissāmi na’’nti vegaṃ janetvā kaḍḍhitvā pātesi. Paṭhamavāre suvaṇṇavaṇṇaṃ cammaṃ chijji, dutiyavāre kambalavaṇṇaṃ maṃsaṃ chijji, tatiyavāre nhāru chijji, catutthavāre pana ‘‘pādā chijjeyyuṃ, rañño pana hīnaṅgatā nāma ananucchavikā’’ti na vāyāmaṃ akāsi, balavavedanā ca pavattiṃsu. So cintesi – ‘‘sacāhaṃ baddharavaṃ ravissāmi, ñātakā me ñatrastā hutvā gocaraṃ aggahetvā chātajjhattāva palāyantā dubbalattā samudde patissantī’’ti. So vedanaṃ adhivāsetvā pāsavase vattetvā sāliṃ khādanto <a name="V5.0354"></a> viya hutvā tesaṃ yāvadatthaṃ caritvā haṃsakīḷaṃ kīḷanakāle mahantena saddena baddharavaṃ ravi. Taṃ sutvā haṃsā maraṇabhayatajjitā vaggavaggā cittakūṭābhimukhā purimanayeneva pakkamiṃsu.</p>



<p class="bodytext">Sumukhopi <a name="M5.0382"></a> heṭṭhā vuttanayeneva cintetvā vicinitvā tīsupi koṭṭhāsesu mahāsattaṃ adisvā ‘‘addhā tassevedaṃ bhayaṃ uppanna’’nti nivattitvā āgato mahāsattaṃ pāsena baddhaṃ lohitamakkhitaṃ dukkhāturaṃ paṅkapiṭṭhe nipannaṃ disvā ‘‘mā bhāyi, mahārāja, ahaṃ mama jīvitaṃ pariccajitvā tumhe mocessāmī’’ti vadanto otaritvā mahāsattaṃ assāsento paṅkapiṭṭhe nisīdi. Mahāsatto ‘‘navutihaṃsasahassesu maṃ chaḍḍetvā palāyantesu ayaṃ sumukho ekakova āgato, kiṃ nu kho luddaputtassa āgatakāle maṃ chaḍḍetvā palāyissati, udāhu no’’ti vīmaṃsanavasena lohitamakkhito pāsayaṭṭhiyaṃ olambantoyeva tisso gāthā abhāsi –</p>



<p class="hangnum"><span class="newparamark" id="kn14b_21_para89"></span><a name="para89"></a><span class="paranum">89</span>.</p>



<p class="gatha1"> ‘‘Ete haṃsā pakkamanti, vakkaṅgā bhayameritā;</p>



<p class="gathalast">Harittaca hemavaṇṇa, kāmaṃ sumukha pakkama.</p>



<p class="hangnum"><span class="newparamark" id="kn14b_21_para90"></span><a name="para90"></a><span class="paranum">90</span>.</p>



<p class="gatha1"> ‘‘Ohāya maṃ ñātigaṇā, ekaṃ pāsavasaṃ gataṃ;</p>



<p class="gathalast">Anapekkhamānā gacchanti, kiṃ eko avahīyasi.</p>



<p class="hangnum"><span class="newparamark" id="kn14b_21_para91"></span><a name="para91"></a><span class="paranum">91</span>.</p>



<p class="gatha1"> ‘‘Pateva patataṃ seṭṭha, natthi baddhe sahāyatā;</p>



<p class="gathalast">Mā anīghāya hāpesi, kāmaṃ sumukha pakkamā’’ti.</p>



<p class="bodytext">Tattha <a name="P5.0360"></a> <span class="bld">bhayameritā</span>ti bhayena eritā bhayaṭṭitā bhayacalitā. Tatiyapade ‘‘harī’’tipi ‘‘hema’’ntipi suvaṇṇasseva nāmaṃ. So ca harittacatāya hemavaṇṇo, tena taṃ evaṃ ālapati. <span class="bld">Sumukhā</span>ti sundaramukha. <span class="bld">Anapekkhamānā</span>ti tava ñātakā maṃ anolokentā nirālayā hutvā. <span class="bld">Patevā</span>ti uppatāhiyeva. <span class="bld">Mā anīghāyā</span>ti ito gantvā pattabbāya nidukkhabhāvāya vīriyaṃ mā hāpesi.</p>



<p class="bodytext">Taṃ sutvā sumukho ‘‘ayaṃ haṃsarājā mama piyamittabhāvaṃ na jānāti, anuppiyabhāṇī mittoti maṃ sallakkheti, sinehabhāvamassa dassessāmī’’ti cintetvā catasso gāthā abhāsi –</p>



<p class="hangnum"><span class="newparamark" id="kn14b_21_para92"></span><a name="para92"></a><span class="paranum">92</span>.</p>



<p class="gatha1"> ‘‘Nāhaṃ <a name="V5.0355"></a> dukkhaparetopi, dhataraṭṭha tuvaṃ jahe;</p>



<p class="gathalast">Jīvitaṃ maraṇaṃ vā me, tayā saddhiṃ bhavissati.</p>



<p class="hangnum"><span class="newparamark" id="kn14b_21_para93"></span><a name="para93"></a><span class="paranum">93</span>.</p>



<p class="gatha1"> ‘‘Nāhaṃ <a name="M5.0383"></a> dukkhaparetopi, dhataraṭṭha tuvaṃ jahe;</p>



<p class="gathalast">Na maṃ anariyasaṃyutte, kamme yojetumarahasi.</p>



<p class="hangnum"><span class="newparamark" id="kn14b_21_para94"></span><a name="para94"></a><span class="paranum">94</span>.</p>



<p class="gatha1"> ‘‘Sakumāro sakhātyasmi, sacitte casmi te ṭhito;</p>



<p class="gathalast">Ñāto senāpatī tyāhaṃ, haṃsānaṃ pavaruttama.</p>



<p class="hangnum"><span class="newparamark" id="kn14b_21_para95"></span><a name="para95"></a><span class="paranum">95</span>.</p>



<p class="gatha1"> ‘‘Kathaṃ ahaṃ vikattissaṃ, ñātimajjhe ito gato;</p>



<p class="gatha2">Taṃ hitvā patataṃ seṭṭha, kiṃ te vakkhāmito gato;</p>



<p class="gathalast">Idha pāṇaṃ cajissāmi, nānariyaṃ kattumussahe’’ti.</p>



<p class="bodytext">Tattha <span class="bld">nāha</span>nti ahaṃ, mahārāja, kāyikacetasikena dukkhena phuṭṭhopi taṃ na jahāmi. <span class="bld">Anariyasaṃyutte</span>ti mittadubbhīhi ahirikehi kattabbatāya anariyabhāvena saṃyutte. <span class="bld">Kamme</span>ti taṃ jahitvā pakkamanakamme. <span class="bld">Sakumāro</span>ti samānakumāro, ekadivaseneva paṭisandhiṃ gahetvā ekadivase aṇḍakosaṃ padāletvā ekato vaḍḍhitakumāroti attho. <span class="bld">Sakhātyasmī</span>ti ahaṃ te dakkhiṇakkhisamo piyasahāyo. <span class="bld">Sacitte</span>ti tava sake citte ahaṃ ṭhito tava vase vattāmi, tayi jīvante jīvāmi, na jīvante na jīvāmīti attho. ‘‘Saṃcitte’’tipi pāṭho, tava citte ahaṃ saṇṭhito suṭṭhu ṭhitoti attho. <span class="bld">Ñāto</span>ti sabbahaṃsānaṃ antare paññāto. <span class="bld">Vikattissa</span>nti ‘‘kuhiṃ haṃsarājā’’ti pucchito ahaṃ kinti kathessāmi. <span class="bld">Kiṃ te vakkhāmī</span>ti te tava pavattiṃ pucchante haṃsagaṇe kiṃ vakkhāmi.</p>



<p class="bodytext">Evaṃ sumukhena catūhi gāthāhi sīhanāde nadite tassa guṇaṃ pakāsento mahāsatto āha –</p>



<p class="hangnum"><span class="newparamark" id="kn14b_21_para96"></span><a name="para96"></a><span class="paranum">96</span>.</p>



<p class="gatha1"> ‘‘Eso hi dhammo sumukha, yaṃ tvaṃ ariyapathe ṭhito;</p>



<p class="gathalast">Yo bhattāraṃ sakhāraṃ maṃ, na pariccattumussahe.</p>



<p class="hangnum"><span class="newparamark" id="kn14b_21_para97"></span><a name="para97"></a><span class="paranum">97</span>.</p>



<p class="gatha1"> ‘‘Tañhi <a name="V5.0356"></a><a name="P5.0361"></a> me pekkhamānassa, bhayaṃ na tveva jāyati;</p>



<p class="gathalast">Adhigacchasi tvaṃ mayhaṃ, evaṃbhūtassa jīvita’’nti.</p>



<p class="bodytext">Tattha <span class="bld">eso dhammo</span>ti esa porāṇakapaṇḍitānaṃ sabhāvo. <span class="bld">Bhattāraṃ sakhāraṃ ma</span>nti sāmikañca sahāyañca maṃ. <span class="bld">Bhaya</span>nti cittutrāso mayhaṃ na jāyati, cittakūṭapabbate haṃsagaṇamajjhe ṭhito viya homi. <span class="bld">Mayha</span>nti mama jīvitaṃ tvaṃ labhāpessasi.</p>



<p class="bodytext">Evaṃ <a name="M5.0384"></a> tesaṃ kathentānaññeva luddaputto sarapariyante ṭhito haṃse tīhi khandhehi palāyante disvā ‘‘kiṃ nu kho’’ti pāsaṭṭhānaṃ olokento bodhisattaṃ pāsayaṭṭhiyaṃ olambantaṃ disvā sañjātasomanasso kacchaṃ daḷhaṃ bandhitvā muggaraṃ gahetvā kappuṭṭhānaggi viya avattharamāno paṇhiyā akkantakalale uparisīsena gantvā purato patante vegena upasaṅkami. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para98"></span><a name="para98"></a><span class="paranum">98</span>.</p>



<p class="gatha1"> ‘‘Iccevaṃ mantayantānaṃ, ariyānaṃ ariyavuttinaṃ;</p>



<p class="gathalast">Daṇḍamādāya nesādo, āpatī turito bhusaṃ.</p>



<p class="hangnum"><span class="newparamark" id="kn14b_21_para99"></span><a name="para99"></a><span class="paranum">99</span>.</p>



<p class="gatha1"> ‘‘Tamāpatantaṃ disvāna, sumukho atibrūhayi;</p>



<p class="gathalast">Aṭṭhāsi purato rañño, haṃso vissāsayaṃ byathaṃ.</p>



<p class="hangnum"><span class="newparamark" id="kn14b_21_para100"></span><a name="para100"></a><span class="paranum">100</span>.</p>



<p class="gatha1"> ‘‘Mā bhāyi patataṃ seṭṭha, na hi bhāyanti tādisā;</p>



<p class="gatha2">Ahaṃ yogaṃ payuñjissaṃ, yuttaṃ dhammūpasañhitaṃ;</p>



<p class="gathalast">Tena pariyāpadānena, khippaṃ pāsā pamokkhasī’’ti.</p>



<p class="bodytext">Tattha <span class="bld">ariyavuttina</span>nti ariyācāre vattamānānaṃ. <span class="bld">Bhusa</span>nti daḷhaṃ balavaṃ. <span class="bld">Atibrūhayī</span>ti anantaragāthāya āgataṃ ‘‘mā bhāyī’’ti vacanaṃ vadanto atibrūhesi mahāsaddaṃ nicchāresi. <span class="bld">Aṭṭhāsī</span>ti sace nesādo rājānaṃ paharissati, ahaṃ pahāraṃ sampaṭicchissāmīti jīvitaṃ pariccajitvā purato aṭṭhāsi. <span class="bld">Vissāsaya</span>nti vissāsento assāsento. <span class="bld">Byatha</span>nti byathitaṃ bhītaṃ rājānaṃ ‘‘mā bhāyī’’ti iminā vacanena vissāsento. <span class="bld">Tādisā</span>ti tumhādisā ñāṇavīriyasampannā. <span class="bld">Yoga</span>nti ñāṇavīriyayogaṃ. <span class="bld">Yutta</span>nti anucchavikaṃ. <span class="bld">Dhammūpasañhita</span>nti kāraṇanissitaṃ. <span class="bld">Tena pariyāpadānenā</span>ti tena mayā payuttena yogena parisuddhena. <span class="bld">Pamokkhasī</span>ti muccissasi.</p>



<p class="bodytext">Evaṃ <a name="V5.0357"></a> sumukho mahāsattaṃ assāsetvā luddaputtassa santikaṃ gantvā madhuraṃ mānusiṃ vācaṃ nicchārento, ‘‘samma, tvaṃ konāmosī’’ti <a name="P5.0362"></a> pucchitvā ‘‘suvaṇṇavaṇṇahaṃsarāja, ahaṃ khemako nāmā’’ti vutte, ‘‘samma khemaka, ‘tayā oḍḍitavālapāse yo vā so vā haṃso baddho’ti saññaṃ mā kari, navutiyā haṃsasahassānaṃ pavaro dhataraṭṭhahaṃsarājā te pāse <a name="M5.0385"></a> baddho, ñāṇasīlācārasampanno saṅgāhakapakkhe ṭhito, na taṃ māretuṃ yutto, ahaṃ tava iminā kattabbakiccaṃ karissāmi, ayampi suvaṇṇavaṇṇo, ahampi tatheva, ahaṃ etassatthāya attano jīvitaṃ pariccajissāmi, sace tvaṃ etassa pattāni gaṇhitukāmosi, mama pattāni gaṇha, athopi cammamaṃsanhāruaṭṭhīnamaññataraṃ gaṇhitukāmosi, mameva sarīrato gaṇha, atha naṃ kīḷāhaṃsaṃ kātukāmosi, maññeva kara, jīvantameva vikkiṇitvā sace dhanaṃ uppādetukāmosi, maṃ jīvantameva vikkiṇitvā dhanaṃ uppādehi, mā etaṃ ñāṇādiguṇasaṃyuttaṃ haṃsarājānaṃ avadhi, sace hi naṃ vadhissasi, nirayādīhi na muccissasī’’ti taṃ nirayādibhayena santajjetvā attano madhurakathaṃ gaṇhāpetvā puna bodhisattassa santikaṃ gantvā taṃ assāsento aṭṭhāsi. Nesādo tassa kathaṃ sutvā ‘‘ayaṃ tiracchānagato samāno manussehipi kātuṃ asakkuṇeyyaṃ evarūpaṃ mittadhammaṃ karoti, manussāpi evaṃ mittadhamme ṭhātuṃ na sakkonti, aho esa ñāṇasampanno madhurakatho dhammiko’’ti sakalasarīraṃ pītisomanassaparipuṇṇaṃ katvā pahaṭṭhalomo daṇḍaṃ chaḍḍetvā sirasi añjaliṃ patiṭṭhapetvā sūriyaṃ namassanto viya sumukhassa guṇaṃ kittento aṭṭhāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para101"></span><a name="para101"></a><span class="paranum">101</span>.</p>



<p class="gatha1"> ‘‘Tassa taṃ vacanaṃ sutvā, sumukhassa subhāsitaṃ;</p>



<p class="gathalast">Pahaṭṭhalomo nesādo, añjalissa paṇāmayi.</p>



<p class="hangnum"><span class="newparamark" id="kn14b_21_para102"></span><a name="para102"></a><span class="paranum">102</span>.</p>



<p class="gatha1"> ‘‘Na me sutaṃ vā diṭṭhaṃ vā, bhāsanto mānusiṃ dijo;</p>



<p class="gathalast">Ariyaṃ bruvāno vakkaṅgo, cajanto mānusiṃ giraṃ.</p>



<p class="hangnum"><span class="newparamark" id="kn14b_21_para103"></span><a name="para103"></a><span class="paranum">103</span>.</p>



<p class="gatha1"> ‘‘Kiṃ nu tāyaṃ dijo hoti, mutto baddhaṃ upāsasi;</p>



<p class="gathalast">Ohāya sakuṇā yanti, kiṃ eko avahīyasī’’ti.</p>



<p class="bodytext">Tattha <a name="P5.0363"></a> <span class="bld">añjalissa paṇāmayī</span>ti añjaliṃ assa upanāmayi, ‘‘na me’’ti gāthāyassa thutiṃ karoti. Tattha <span class="bld">mānusi</span>nti manussavācaṃ. <span class="bld">Ariya</span>nti sundaraṃ niddosaṃ. <span class="bld">Cajanto</span>ti vissajjento. Idaṃ vuttaṃ hoti – samma, tvaṃ dijo samāno ajja mayā saddhiṃ mānusiṃ vācaṃ bhāsanto niddosaṃ <a name="V5.0358"></a> bruvāno mānusiṃ giraṃ cajanto paccakkhato diṭṭho, ito pubbe pana idaṃ acchariyaṃ mayā <a name="M5.0386"></a> neva sutaṃ na diṭṭhanti. <span class="bld">Kiṃ nu tāya</span>nti yaṃ etaṃ tvaṃ upāsasi, kiṃ nu te ayaṃ hoti.</p>



<p class="bodytext">Evaṃ tuṭṭhacittena nesādena puṭṭho sumukho ‘‘ayaṃ muduko jāto, idānissa bhiyyosomattāya mudubhāvatthaṃ mama guṇaṃ dassesāmī’’ti cintetvā āha –</p>



<p class="hangnum"><span class="newparamark" id="kn14b_21_para104"></span><a name="para104"></a><span class="paranum">104</span>.</p>



<p class="gatha1"> ‘‘Rājā me so dijāmitta, senāpaccassa kārayiṃ;</p>



<p class="gathalast">Tamāpade pariccatuṃ, nussahe vihagādhipaṃ.</p>



<p class="hangnum"><span class="newparamark" id="kn14b_21_para105"></span><a name="para105"></a><span class="paranum">105</span>.</p>



<p class="gatha1"> ‘‘Mahāgaṇāya bhattā me, mā eko byasanaṃ agā;</p>



<p class="gathalast">Tathā taṃ samma nesāda, bhattāyaṃ abhito rame’’ti.</p>



<p class="bodytext">Tattha <span class="bld">nussahe</span>ti na samatthomhi. <span class="bld">Mahāgaṇāyā</span>ti mahato haṃsagaṇassa. <span class="bld">Mā eko</span>ti mādise sevake vijjamāne mā ekako byasanaṃ agā. <span class="bld">Tathā ta</span>nti yathā ahaṃ vadāmi, tatheva taṃ. <span class="bld">Sammā</span>ti vayassa. <span class="bld">Bhattāyaṃ abhito rame</span>ti bhattā ayaṃ mama, ahamassa abhito rame santike ramāmi na ukkaṇṭhāmīti.</p>



<p class="bodytext">Nesādo taṃ tassa dhammanissitaṃ madhurakathaṃ sutvā somanassappatto pahaṭṭhalomo ‘‘sacāhaṃ etaṃ sīlādiguṇasaṃyuttaṃ haṃsarājānaṃ vadhissāmi, catūhi apāyehi na muccissāmi, rājā maṃ yadicchati, taṃ karotu, ahametaṃ sumukhassa dāyaṃ katvā vissajjessāmī’’ti cintetvā gāthamāha –</p>



<p class="hangnum"><span class="newparamark" id="kn14b_21_para106"></span><a name="para106"></a><span class="paranum">106</span>.</p>



<p class="gatha1"> ‘‘Ariyavattasi vakkaṅga, yo piṇḍamapacāyasi;</p>



<p class="gathalast">Cajāmi te taṃ bhattāraṃ, gacchathūbho yathāsukha’’nti.</p>



<p class="bodytext">Tattha <span class="bld">ariyavattasī</span>ti mittadhammarakkhaṇasaṅkhātena ācāraariyānaṃ vattena samannāgatosi. <span class="bld">Piṇḍamapacāyasī</span>ti bhattu santikā laddhaṃ piṇḍaṃ senāpatiṭṭhānaṃ pūjesi. <span class="bld">Gacchathūbho</span>ti dvepi janā assumukhe ñātisaṅghe hāsayamānā yathāsukhaṃ gacchathāti.</p>



<p class="bodytext">Evaṃ <a name="V5.0359"></a><a name="P5.0364"></a> vatvā nesādo muducittena mahāsattaṃ upasaṅkamitvā yaṭṭhiṃ onāmetvā paṅkapiṭṭhe nisīdāpetvā pāsayaṭṭhiyā mocetvā taṃ ukkhipitvā sarato nīharitvā taruṇadabbatiṇapiṭṭhe nisīdāpetvā pāde baddhapāsaṃ <a name="M5.0387"></a> saṇikaṃ mocetvā mahāsatte balavasinehaṃ paccupaṭṭhāpetvā mettacittena udakaṃ ādāya lohitaṃ dhovitvā punappunaṃ parimajji, athassa mettānubhāvena sirāya sirā, maṃsena maṃsaṃ, cammena cammaṃ ghaṭitaṃ, pādo pākatiko ahosi, itarena nibbiseso. Bodhisatto sukhappatto hutvā pakatibhāvena nisīdi. Sumukho attānaṃ nissāya rañño sukhitabhāvaṃ disvā sañjātasomanasso cintesi – ‘‘iminā amhākaṃ mahāupakāro kato, amhehi etassa kato upakāro nāma natthi, sace esa rājarājamahāmattānaṃ atthāya amhe gaṇhi, tesaṃ santikaṃ netvā bahuṃ dhanaṃ labhissati, sace attano atthāya gaṇhi, amhe vikkiṇitvā dhanaṃ labhissateva, pucchissāmi tāva na’’nti. Atha naṃ upakāraṃ kātukāmatāya pucchanto āha –</p>



<p class="hangnum"><span class="newparamark" id="kn14b_21_para107"></span><a name="para107"></a><span class="paranum">107</span>.</p>



<p class="gatha1"> ‘‘Sace attappayogena, ohito haṃsapakkhinaṃ;</p>



<p class="gathalast">Paṭiggaṇhāma te samma, etaṃ abhayadakkhiṇaṃ.</p>



<p class="hangnum"><span class="newparamark" id="kn14b_21_para108"></span><a name="para108"></a><span class="paranum">108</span>.</p>



<p class="gatha1"> ‘‘No ce attappayogena, ohito haṃsapakkhinaṃ;</p>



<p class="gathalast">Anissaro muñcamamhe, theyyaṃ kayirāsi luddakā’’ti.</p>



<p class="bodytext">Tattha <span class="bld">sace</span>ti, samma nesāda, sace tayā attano payogena attano atthāya haṃsānañceva sesapakkhīnañca pāso ohito. <span class="bld">Anissaro</span>ti anissaro hutvā amhe muñcanto yenāsi āṇatto, tassasantakaṃ gaṇhanto theyyaṃ kayirāsi.</p>



<p class="bodytext">Taṃ sutvā nesādo ‘‘nāhaṃ tumhe attano atthāya gaṇhiṃ, bārāṇasiraññā pana saṃyamena gaṇhāpitomhī’’ti vatvā deviyā diṭṭhasupinakālato paṭṭhāya yāva raññā tesaṃ āgatabhāvaṃ sutvā, ‘‘samma khemaka, ekaṃ vā dve vā haṃse gaṇhituṃ vāyama, mahantaṃ te yasaṃ dassāmī’’ti vatvā paribbayaṃ datvā uyyojitabhāvo, tāva sabbaṃ pavattiṃ ārocesi. Taṃ sutvā sumukho ‘‘iminā nesādena attano jīvitaṃ agaṇetvā amhe vissajjentena <a name="P5.0365"></a> dukkaraṃ kataṃ, sace mayaṃ ito cittakūṭaṃ gamissāma, neva dhataraṭṭharañño paññānubhāvo, na mayhaṃ mittadhammo pākaṭo bhavissati, na luddaputto mahantaṃ yasaṃ lacchati, na rājā pañcasu sīlesu patiṭṭhahissati, na deviyā manoratho matthakaṃ pāpuṇissatī’’ti cintetvā<a name="M5.0388"></a>, ‘‘samma, evaṃ sante amhe vissajjetuṃ na <a name="V5.0360"></a> labhasi, rañño no dassehi, so amhe yathāruciṃ karissatī’’ti imamatthaṃ pakāsento gāthamāha –</p>



<p class="hangnum"><span class="newparamark" id="kn14b_21_para109"></span><a name="para109"></a><span class="paranum">109</span>.</p>



<p class="gatha1"> ‘‘Yassa tvaṃ bhatako rañño, kāmaṃ tasseva pāpaya;</p>



<p class="gathalast">Tattha saṃyamano rājā, yathābhiññaṃ karissatī’’ti.</p>



<p class="bodytext">Tattha <span class="bld">tassevā</span>ti tasseva santikaṃ nehi. <span class="bld">Tatthā</span>ti tasmiṃ rājanivesane. <span class="bld">Yathābhiñña</span>nti yathādhippāyaṃ yathāruciṃ.</p>



<p class="bodytext">Taṃ sutvā nesādo ‘‘mā vo bhaddante rājadassanaṃ ruccittha, rājāno nāma sappaṭibhayā, kīḷāhaṃse vā vo kareyyuṃ māreyyuṃ vā’’ti āha. Atha naṃ sumukho, ‘‘samma luddaka mā amhākaṃ cintayi, ahaṃ tādisassa kakkhaḷassa dhammakathāya maddavaṃ janesiṃ, rañño kiṃ na janessāmi, rājāno hi paṇḍitā subhāsitadubbhāsitaññu, khippaṃ no rañño santikaṃ nehi, nayanto ca mā bandhanena nayi, pupphapañjare pana nisīdāpetvā nehi, pupphapañjaraṃ karonto dhataraṭṭhassa mahantaṃ setapadumasañchannaṃ, mama khuddakaṃ rattapadumasañchannaṃ katvā dhataraṭṭhaṃ purato, mamaṃ pacchato nīcataraṃ katvā ādāya khippaṃ netvā rañño dassehī’’ti āha. So tassa vacanaṃ sutvā ‘‘sumukho rājānaṃ disvā mama mahantaṃ yasaṃ dātukāmo bhavissatī’’ti sañjātasomanasso mudūhi latāhi pañjare katvā padumehi chādetvā vuttanayeneva te gahetvā agamāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para110"></span><a name="para110"></a><span class="paranum">110</span>.</p>



<p class="gatha1"> ‘‘Iccevaṃ vutto nesādo, hemavaṇṇe harittace;</p>



<p class="gathalast">Ubho hatthehi saṅgayha, pañjare ajjhavodahi.</p>



<p class="hangnum"><span class="newparamark" id="kn14b_21_para111"></span><a name="para111"></a><span class="paranum">111</span>.</p>



<p class="gatha1"> ‘‘Te <a name="P5.0366"></a> pañjaragate pakkhī, ubho bhassaravaṇṇine;</p>



<p class="gathalast">Sumukhaṃ dhataraṭṭhañca, luddo ādāya pakkamī’’ti.</p>



<p class="bodytext">Tattha <span class="bld">ajjhavodahī</span>ti odahi ṭhapesi. <span class="bld">Bhassaravaṇṇine</span>ti pabhāsampannavaṇṇe.</p>



<p class="bodytext">Evaṃ <a name="M5.0389"></a> luddassa te ādāya pakkamanakāle dhataraṭṭho pākahaṃsarājadhītaraṃ attano bhariyaṃ saritvā sumukhaṃ āmantetvā kilesavasena vilapi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para112"></span><a name="para112"></a><span class="paranum">112</span>.</p>



<p class="gatha1"> ‘‘Harīyamāno <a name="V5.0361"></a> dhataraṭṭho, sumukhaṃ etadabravi;</p>



<p class="gatha2">Bāḷhaṃ bhāyāmi sumukha, sāmāya lakkhaṇūruyā;</p>



<p class="gathalast">Asmākaṃ vadhamaññāya, athattānaṃ vadhissati.</p>



<p class="hangnum"><span class="newparamark" id="kn14b_21_para113"></span><a name="para113"></a><span class="paranum">113</span>.</p>



<p class="gatha1"> ‘‘Pākahaṃsā ca sumukha, suhemā hemasuttacā;</p>



<p class="gatha2">Koñcī samuddatīreva, kapaṇā nūna rucchatī’’ti.</p>



<p class="bodytext">Tattha <span class="bld">bhāyāmī</span>ti maraṇato bhāyāmi. <span class="bld">Sāmāyā</span>ti suvaṇṇavaṇṇāya. <span class="bld">Lakkhaṇūruyā</span>ti lakkhaṇasampannaūruyā. <span class="bld">Vacamaññāyā</span>ti vadhaṃ jānitvā ‘‘mama piyasāmiko mārito’’ti saññī hutvā. <span class="bld">Vadhissatī</span>ti kiṃ me piyasāmike mate jīvitenāti marissati. <span class="bld">Pākahaṃsā</span>ti pākahaṃsarājadhītā. <span class="bld">Suhemā</span>ti evaṃnāmikā. <span class="bld">Hemasuttacā</span>ti hemasadisasundaratacā. <span class="bld">Rucchatī</span>ti yathā loṇisaṅkhātaṃ samuddaṃ otaritvā mate patimhi koñcī sakuṇikā kapaṇā rodati, evaṃ nūna sā rodissatīti.</p>



<p class="bodytext">Taṃ sutvā sumukho ‘‘ayaṃ haṃsarājā aññe ovadituṃ yutto mātugāmaṃ nissāya kilesavasena vilapati, udakassa ādittakālo viya vatiyā uṭṭhāya kedārakhādanakālo viya ca jāto, yaṃnūnāhaṃ attano balena mātugāmassa dosaṃ pakāsetvā etaṃ saññāpeyya’’nti cintetvā gāthamāha –</p>



<p class="hangnum"><span class="newparamark" id="kn14b_21_para114"></span><a name="para114"></a><span class="paranum">114</span>.</p>



<p class="gatha1"> ‘‘Evaṃ mahanto lokassa, appameyyo mahāgaṇī;</p>



<p class="gathalast">Ekitthimanusoceyya, nayidaṃ paññavatāmiva.</p>



<p class="hangnum"><span class="newparamark" id="kn14b_21_para115"></span><a name="para115"></a><span class="paranum">115</span>.</p>



<p class="gatha1"> ‘‘Vātova gandhamādeti, ubhayaṃ chekapāpakaṃ;</p>



<p class="gathalast">Bālo āmakapakkaṃva, lolo andhova āmisaṃ.</p>



<p class="hangnum"><span class="newparamark" id="kn14b_21_para116"></span><a name="para116"></a><span class="paranum">116</span>.</p>



<p class="gatha1"> ‘‘Avinicchayaññu <a name="P5.0367"></a> atthesu, mandova paṭibhāsi maṃ;</p>



<p class="gathalast">Kiccākiccaṃ na jānāsi, sampatto kālapariyāyaṃ.</p>



<p class="hangnum"><span class="newparamark" id="kn14b_21_para117"></span><a name="para117"></a><span class="paranum">117</span>.</p>



<p class="gatha1"> ‘‘Aḍḍhummatto <a name="M5.0390"></a> udīresi, yo seyyā maññasitthiyo;</p>



<p class="gathalast">Bahusādhāraṇā hetā, soṇḍānaṃva surāgharaṃ.</p>



<p class="hangnum"><span class="newparamark" id="kn14b_21_para118"></span><a name="para118"></a><span class="paranum">118</span>.</p>



<p class="gatha1"> ‘‘Māyā <a name="V5.0362"></a> cetā marīcī ca, sokā rogā cupaddavā;</p>



<p class="gatha2">Kharā ca bandhanā cetā, maccupāsā guhāsayā;</p>



<p class="gathalast">Tāsu yo vissase poso, so naresu narādhamo’’ti.</p>



<p class="bodytext">Tattha <span class="bld">mahanto</span>ti mahanto samāno. <span class="bld">Lokassā</span>ti haṃsalokassa. <span class="bld">Appameyyo</span>ti guṇehi pametuṃ asakkuṇeyyo. <span class="bld">Mahāgaṇī</span>ti mahantena gaṇena samannāgato gaṇasatthā. <span class="bld">Ekitthi</span>nti yaṃ evarūpo bhavaṃ ekaṃ itthiṃ anusoceyya, idaṃ anusocanaṃ na paññavataṃ iva, tenāhaṃ ajja taṃ bāloti maññāmīti adhippāyenevamāha.</p>



<p class="bodytext"><span class="bld">Ādetī</span>ti gaṇhāti. <span class="bld">Chekapāpaka</span>nti sundarāsundaraṃ. <span class="bld">Āmakapakka</span>ti āmakañca pakkañca. <span class="bld">Lolo</span>ti rasalolo. Idaṃ vuttaṃ hoti – mahārāja, yathā nāma vāto padumasarādīni paharitvā sugandhampi saṅkāraṭṭhānādīni paharitvā duggandhampīti ubhayaṃ chekapāpakaṃ gandhaṃ ādiyati, yathā ca bālo kumārako ambajambūnaṃ heṭṭhā nisinno hatthaṃ pasāretvā patitapatitaṃ āmakampi pakkampi phalaṃ gahetvā khādati, yathā ca rasalolo andho bhatte upanīte yaṃkiñci samakkhikampi nimmakkhikampi āmisaṃ ādiyati, evaṃ itthiyo nāma kilesavasena aḍḍhampi duggatampi kulīnampi akulīnampi abhirūpampi virūpampi gaṇhanti bhajanti, tādisānaṃ pāpadhammānaṃ itthīnaṃ kiṃkāraṇā vippalapasi, mahārājāti.</p>



<p class="bodytext"><span class="bld">Atthesū</span>ti kāraṇākāraṇesu. <span class="bld">Mando</span>ti andhabālo. <span class="bld">Paṭibhāsi ma</span>nti mama upaṭṭhāsi. <span class="bld">Kālapariyāya</span>nti evarūpaṃ maraṇakālaṃ patto ‘‘imasmiṃ kāle idaṃ kattabbaṃ, idaṃ nakattabbaṃ, idaṃ vattabbaṃ, idaṃ na vattabba’’nti na jānāsi devāti. <span class="bld">Aḍḍhummatto</span>ti aḍḍhummattako maññe hutvā. <span class="bld">Udīresī</span>ti yathā suraṃ pivitvā nātimatto puriso yaṃ vā taṃ vā palapati, evaṃ palapasīti attho. <span class="bld">Seyyā</span>ti varā uttamā.</p>



<p class="bodytext">‘‘Māyā cā’’tiādīsu, deva, itthiyo nāmetā vañcanaṭṭhena <span class="bld">māyā,</span> agayhupagaṭṭhena <span class="bld">marīcī,</span> sokādīnaṃ paccayattā <span class="bld">sokā, rogā,</span> anekappakārā <span class="bld">upaddavā,</span> kodhādīhi thaddhabhāveneva <span class="bld">kharā</span>. Tā hi nissāya <a name="M5.0391"></a> andubandhanādīhi bandhanato <span class="bld">bandhanā cetā,</span> itthiyo nāma sarīraguhāsayavaseneva maccu nāma etā, devāti. ‘‘Kāmahetu, kāmanidānaṃ, kāmādhikaraṇaṃ, kāmānameva hetu rājāno coraṃ gahetvā’’ti (ma. ni. 1.168-169) suttenapesa attho dīpetabbo.</p>



<p class="bodytext">Tato <a name="V5.0363"></a><a name="P5.0368"></a> dhataraṭṭho mātugāme paṭibaddhacittatāya ‘‘tvaṃ mātugāmassa guṇaṃ na jānāsi, paṇḍitā eva etaṃ jānanti, na hetā garahitabbā’’ti dīpento āha –</p>



<p class="hangnum"><span class="newparamark" id="kn14b_21_para119"></span><a name="para119"></a><span class="paranum">119</span>.</p>



<p class="gatha1"> ‘‘Yaṃ vuddhehi upaññātaṃ, ko taṃ ninditumarahati;</p>



<p class="gathalast">Mahābhūtitthiyo nāma, lokasmiṃ udapajjisuṃ.</p>



<p class="hangnum"><span class="newparamark" id="kn14b_21_para120"></span><a name="para120"></a><span class="paranum">120</span>.</p>



<p class="gatha1"> ‘‘Khiḍḍā paṇihitā tyāsu, rati tyāsu patiṭṭhitā;</p>



<p class="gatha2">Bījāni tyāsu rūhanti, yadidaṃ sattā pajāyare;</p>



<p class="gathalast">Tāsu ko nibbide poso, pāṇamāsajja pāṇibhi.</p>



<p class="hangnum"><span class="newparamark" id="kn14b_21_para121"></span><a name="para121"></a><span class="paranum">121</span>.</p>



<p class="gatha1"> ‘‘Tvameva nañño sumukha, thīnaṃ atthesu yuñjasi;</p>



<p class="gathalast">Tassa tyajja bhaye jāte, bhīte na jāyate mati.</p>



<p class="hangnum"><span class="newparamark" id="kn14b_21_para122"></span><a name="para122"></a><span class="paranum">122</span>.</p>



<p class="gatha1"> ‘‘Sabbo hi saṃsayaṃ patto, bhayaṃ bhīrū titikkhati;</p>



<p class="gathalast">Paṇḍitā ca mahantāno, atthe yuñjanti duyyuje.</p>



<p class="hangnum"><span class="newparamark" id="kn14b_21_para123"></span><a name="para123"></a><span class="paranum">123</span>.</p>



<p class="gatha1"> ‘‘Etadatthāya rājāno, sūramicchanti mantinaṃ;</p>



<p class="gathalast">Paṭibāhati yaṃ sūro, āpadaṃ attapariyāyaṃ.</p>



<p class="hangnum"><span class="newparamark" id="kn14b_21_para124"></span><a name="para124"></a><span class="paranum">124</span>.</p>



<p class="gatha1"> ‘‘Mā no ajja vikantiṃsu, rañño sūdā mahānase;</p>



<p class="gathalast">Tathā hi vaṇṇo pattānaṃ, phalaṃ veḷuṃva taṃ vadhi.</p>



<p class="hangnum"><span class="newparamark" id="kn14b_21_para125"></span><a name="para125"></a><span class="paranum">125</span>.</p>



<p class="gatha1"> ‘‘Muttopi na icchi uḍḍetuṃ, sayaṃ bandhaṃ upāgami;</p>



<p class="gathalast">Sopajja saṃsayaṃ patto, atthaṃ gaṇhāhi mā mukha’’nti.</p>



<p class="bodytext">Tattha <span class="bld">ya</span>nti yaṃ mātugāmasaṅkhātaṃ vatthu paññāvuddhehi ñātaṃ, tesameva pākaṭaṃ, na bālānaṃ. <span class="bld">Mahābhūtā</span>ti mahāguṇā mahānisaṃsā. <span class="bld">Udapajjisu</span>nti paṭhamakappikakāle <a name="M5.0392"></a> itthiliṅgasseva paṭhamaṃ pātubhūtattā paṭhamaṃ nibbattāti attho. <span class="bld">Tyāsū</span>ti sumukha tāsu itthīsu kāyavacīkhiḍḍā ca <span class="bld">paṇihitā</span> ohitā ṭhapitā, kāmaguṇarati ca patiṭṭhitā. <span class="bld">Bījānī</span>ti buddhapaccekabuddhaariyasāvakacakkavattiādibījāni <a name="V5.0364"></a> tāsu ruhanti. <span class="bld">Yadida</span>nti ye ete sabbepi sattā. <span class="bld">Pajāyare</span>ti sabbe tāsaññeva kucchimhi saṃvaddhāti dīpeti. <span class="bld">Nibbide</span>ti nibbindeyya. <span class="bld">Pāṇamāsajja pāṇibhī</span>ti attano pāṇehipi tāsaṃ pāṇaṃ āsādetvā attano jīvitaṃ cajantopi tā labhitvā ko nibbindeyyāti attho.</p>



<p class="bodytext"><span class="bld">Nañño</span>ti na añño, sumukha, mayā cittakūṭatale haṃsagaṇamajjhe nisinnena taṃ adisvā ‘‘kahaṃ nu sumukho’’ti vutte ‘‘esa mātugāmaṃ gahetvā kañcanaguhāyaṃ uttamaratiṃ anubhotī’’ti vadanti, evaṃ tvameva thīnaṃ atthesu <span class="bld">yuñjasi</span> yuttapayutto hosi, na <a name="P5.0369"></a> aññoti attho. <span class="bld">Tassa tyajjā</span>ti tassa te ajja maraṇabhaye jāte iminā bhītena maraṇabhayena bhīto maññe, ayaṃ mātugāmassa dosadassane nipuṇā mati jāyateti adhippāyenevamāha.</p>



<p class="bodytext"><span class="bld">Sabbo hī</span>ti yo hi koci. <span class="bld">Saṃsayaṃ patto</span>ti jīvitasaṃsayappatto. <span class="bld">Bhīrū</span>ti bhīrū hutvāpi bhayaṃ adhivāseti. <span class="bld">Mahantāno</span>ti ye pana paṇḍitā ca honti mahante ca ṭhāne ṭhitā mahantāno, te duyyuje atthe yuñjanti ghaṭenti vāyamanti, tasmā ‘‘mā bhāyi, dhīro hohī’’ti taṃ ussāhento evamāha. <span class="bld">Āpada</span>nti sāmino āgataṃ āpadaṃ esa sūro paṭibāhati, etadatthāya sūraṃ mantinaṃ icchanti. <span class="bld">Attapariyāya</span>nti attano parittāṇampi ca kātuṃ sakkotīti adhippāyo.</p>



<p class="bodytext"><span class="bld">Vikantiṃsū</span>ti chindiṃsu. Idaṃ vuttaṃ hoti – samma sumukha, tvaṃ mayā attano anantare ṭhāne ṭhapito, tasmā yathā ajja rañño sūdā amhe maṃsatthāya na vikantiṃsu, tathā karohi, tādiso hi amhākaṃ pattavaṇṇo. <span class="bld">Taṃ vadhī</span>ti svāyaṃ vaṇṇo yathā nāma veḷuṃ nissāya jātaṃ phalaṃ veḷumeva vadhati, tathā mā taṃ vadhi, tañca mañca mā vadhīti adhippāyenevamāha.</p>



<p class="bodytext"><span class="bld">Muttopī</span>ti <a name="M5.0393"></a> yathāsukhaṃ cittakūṭapabbataṃ gacchāti evaṃ luddaputtena mayā saddhiṃ mutto vissajjito samānopi uḍḍituṃ na icchi. <span class="bld">Saya</span>nti rājānaṃ daṭṭhukāmo hutvā sayameva bandhaṃ upagatoti evamidaṃ amhākaṃ bhayaṃ taṃ nissāya āgataṃ. <span class="bld">Sopajjā</span>ti sopi ajja jīvitasaṃsayaṃ patto. <span class="bld">Atthaṃ gaṇhāhi mā mukha</span>nti idāni amhākaṃ muñcanakāraṇaṃ gaṇha, yathā muccāma, tathā vāyama, ‘‘vātova gandhamādetī’’tiādīni vadanto itthigarahatthāya mukhaṃ mā pasārayi.</p>



<p class="bodytext">Evaṃ <a name="V5.0365"></a> mahāsatto mātugāmaṃ vaṇṇetvā sumukhaṃ appaṭibhāṇaṃ katvā tassa anattamanabhāvaṃ viditvā idāni naṃ paggaṇhanto gāthamāha –</p>



<p class="hangnum"><span class="newparamark" id="kn14b_21_para126"></span><a name="para126"></a><span class="paranum">126</span>.</p>



<p class="gatha1"> ‘‘So taṃ yogaṃ payuñjassu, yuttaṃ dhammūpasaṃhitaṃ;</p>



<p class="gathalast">Tava pariyāpadānena, mama pāṇesanaṃ carā’’ti.</p>



<p class="bodytext">Tattha <span class="bld">so</span>ti, samma sumukha, so tvaṃ. <span class="bld">Taṃ yoga</span>nti yaṃ pubbe ‘‘ahaṃ yogaṃ payuñjissaṃ, yuttaṃ dhammūpasaṃhita’’nti avacāsi, taṃ idāni payuñjassu. <span class="bld">Tava pariyāpadānenā</span>ti tava tena yogena parisuddhena. ‘‘Pariyodātenā’’tipi pāṭho, parittāṇenāti attho, tayā katattā tava santakena parittāṇena mama jīvitapariyesanaṃ carāti adhippāyo.</p>



<p class="bodytext">Atha <a name="P5.0370"></a> sumukho ‘‘ayaṃ ativiya maraṇabhayabhīto mama ñāṇabalaṃ na jānāti, rājānaṃ disvā thokaṃ kathaṃ labhitvā jānissāmi, assāsessāmi tāva na’’nti cintetvā gāthamāha –</p>



<p class="hangnum"><span class="newparamark" id="kn14b_21_para127"></span><a name="para127"></a><span class="paranum">127</span>.</p>



<p class="gatha1"> ‘‘Mā bhāyi patataṃ seṭṭha, na hi bhāyanti tādisā;</p>



<p class="gatha2">Ahaṃ yogaṃ payuñjissaṃ, yuttaṃ dhammūpasaṃhitaṃ;</p>



<p class="gathalast">Mama pariyāpadānena, khippaṃ pāsā pamokkhasī’’ti.</p>



<p class="bodytext">Tattha <span class="bld">pāsā</span>ti dukkhapāsato.</p>



<p class="bodytext">Iti tesaṃ sakuṇabhāsāya kathentānaṃ luddaputto na kiñci aññāsi, kevalaṃ pana te kājenādāya bārāṇasiṃ pāvisi. Acchariyabbhutajātena añjalinā mahājanena anuggacchamāno so rājadvāraṃ patvā attano āgatabhāvaṃ rañño ārocāpesi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para128"></span><a name="para128"></a><span class="paranum">128</span>.</p>



<p class="gatha1"> ‘‘So <a name="M5.0394"></a> luddo haṃsakājena, rājadvāraṃ upāgami;</p>



<p class="gathalast">Paṭivedetha maṃ rañño, dhataraṭṭhāyamāgato’’ti.</p>



<p class="bodytext">Tattha <span class="bld">paṭivedetha ma</span>nti khemako āgatoti evaṃ maṃ rañño nivedetha. <span class="bld">Dhataraṭṭhāya</span>nti ayaṃ dhataraṭṭho āgatoti paṭivedetha.</p>



<p class="bodytext">Dovāriko <a name="V5.0366"></a> gantvā paṭivedesi. Rājā sañjātasomanasso ‘‘khippaṃ āgacchatū’’ti vatvā amaccagaṇaparivuto samussitasetacchatte rājapallaṅke nisinno khemakaṃ haṃsakājaṃ ādāya mahātalaṃ abhiruḷhaṃ disvā suvaṇṇavaṇṇe haṃse oloketvā ‘‘sampuṇṇo me manoratho’’ti tassa kattabbakiccaṃ amacce āṇāpesi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para129"></span><a name="para129"></a><span class="paranum">129</span>.</p>



<p class="gatha1"> ‘‘Te disvā puññasaṅkāse, ubho lakkhaṇasammate;</p>



<p class="gathalast">Khalu saṃyamano rājā, amacce ajjhabhāsatha.</p>



<p class="hangnum"><span class="newparamark" id="kn14b_21_para130"></span><a name="para130"></a><span class="paranum">130</span>.</p>



<p class="gatha1"> ‘‘Detha luddassa vatthāni, annaṃ pānañca bhojanaṃ;</p>



<p class="gathalast">Kāmaṃkaro hiraññassa, yāvanto esa icchatī’’ti.</p>



<p class="bodytext">Tattha <span class="bld">puññasaṅkāse</span>ti attano puññasadise. <span class="bld">Lakkhaṇasammate</span>ti seṭṭhasammate abhiññāte. <span class="bld">Khalū</span>ti nipāto, tassa ‘‘te khalu disvā’’ti purimapadena sambandho. <span class="bld">‘‘Dethā’’</span>tiādīni rājā pasannākāraṃ karonto āha. Tattha <span class="bld">kāmaṃkaro hiraññassā</span>ti <a name="P5.0371"></a> hiraññaṃ assa kāmakiriyā atthu. <span class="bld">Yāvanto</span>ti yattakaṃ esa icchati, tattakaṃ hiraññamassa dethāti attho.</p>



<p class="bodytext">Evaṃ pasannākāraṃ kāretvā pītisomanassāsamussahito ‘‘gacchatha naṃ alaṅkaritvā ānethā’’ti āha. Atha naṃ amaccā rājanivesanā otāretvā kappitakesamassuṃ nhātānulittaṃ sabbālaṅkārapaṭimaṇḍitaṃ katvā rañño dassesuṃ. Athassa rājā saṃvacchare satasahassuṭṭhānake dvādasa gāme ājaññayuttaṃ rathaṃ alaṅkatamahāgehañcāti mahantaṃ yasaṃ dāpesi. So mahantaṃ yasaṃ labhitvā attano kammaṃ pakāsetuṃ ‘‘na te, deva, mayā yo vā so vā haṃso ānīto, ayaṃ pana navutiyā haṃsasahassānaṃ rājā dhataraṭṭho nāma, ayaṃ senāpati sumukho nāmā’’ti āha<a name="M5.0395"></a>. Atha naṃ rājā ‘‘kathaṃ te, samma, ete gahitā’’ti pucchi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para131"></span><a name="para131"></a><span class="paranum">131</span>.</p>



<p class="gatha1"> ‘‘Disvā luddaṃ pasannattaṃ, kāsirājā tadabravi;</p>



<p class="gathalast">Yadyāyaṃ samma khemaka, puṇṇā haṃsehi tiṭṭhati.</p>



<p class="hangnum"><span class="newparamark" id="kn14b_21_para132"></span><a name="para132"></a><span class="paranum">132</span>.</p>



<p class="gatha1"> ‘‘Kathaṃ rucimajjhagataṃ, pāsahattho upāgami;</p>



<p class="gathalast">Okiṇṇaṃ ñātisaṅghehi, nimmajjhimaṃ kathaṃ gahī’’ti.</p>



<p class="bodytext">Tattha <a name="V5.0367"></a> <span class="bld">pasannatta</span>nti pasannabhāvaṃ somanassappattaṃ. <span class="bld">Yadyāya</span>nti, samma khemaka, yadi ayaṃ amhākaṃ pokkharaṇī navutihaṃsasahassehi puṇṇā tiṭṭhati. <span class="bld">Kathaṃ rucimajjhagata</span>nti evaṃ sante tvaṃ tesaṃ rucīnaṃ piyadassanānaṃ haṃsānaṃ majjhagataṃ etaṃ ñātisaṅghehi okiṇṇaṃ. <span class="bld">Nimmajjhima</span>nti neva majjhimaṃ neva kaniṭṭhaṃ uttamaṃ haṃsarājānaṃ kathaṃ pāsahattho upāgami kathaṃ gaṇhīti.</p>



<p class="bodytext">So tassa kathento āha –</p>



<p class="hangnum"><span class="newparamark" id="kn14b_21_para133"></span><a name="para133"></a><span class="paranum">133</span>.</p>



<p class="gatha1"> ‘‘Ajja me sattamā ratti, adanāni upāsato;</p>



<p class="gathalast">Padametassa anvesaṃ, appamatto ghaṭassito.</p>



<p class="hangnum"><span class="newparamark" id="kn14b_21_para134"></span><a name="para134"></a><span class="paranum">134</span>.</p>



<p class="gatha1"> ‘‘Athassa padamaddakkhiṃ, carato adanesanaṃ;</p>



<p class="gathalast">Tatthāhaṃ odahiṃ pāsaṃ, evaṃ taṃ dijamaggahi’’nti.</p>



<p class="bodytext">Tattha <a name="P5.0372"></a> <span class="bld">adanānī</span>ti ādānāni, gocaraggahaṇaṭṭhānānīti attho, ayameva vā pāṭho. <span class="bld">Upāsato</span>ti upagacchantassa. <span class="bld">Pada</span>nti gocarabhūmiyaṃ akkantapadaṃ. <span class="bld">Ghaṭassito</span>ti cāṭipañjare nissito hutvā. <span class="bld">Athassā</span>ti atha chaṭṭhe divase etassa adanesanaṃ carantassa padaṃ addakkhiṃ. <span class="bld">Evaṃ ta</span>nti evaṃ taṃ dijaṃ aggahinti sabbaṃ gahitopāyaṃ ācikkhi.</p>



<p class="bodytext">Taṃ sutvā rājā ‘‘ayaṃ dvāre ṭhatvā paṭivedentopi dhataraṭṭhassevāgamanaṃ paṭivedesi, idānipi etaṃ ekameva gaṇhinti vadati, kiṃ nu kho ettha kāraṇa’’nti cintetvā gāthamāha –</p>



<p class="hangnum"><span class="newparamark" id="kn14b_21_para135"></span><a name="para135"></a><span class="paranum">135</span>.</p>



<p class="gatha1"> ‘‘Ludda dve ime sakuṇā, atha ekoti bhāsasi;</p>



<p class="gathalast">Cittaṃ nu te vipariyattaṃ, adu kiṃ nu jigīsasī’’ti.</p>



<p class="bodytext">Tattha <a name="M5.0396"></a> <span class="bld">vipariyatta</span>nti vipallatthaṃ. <span class="bld">Adu kiṃ nu jigīsasī</span>ti udāhu kiṃ nu cintesi, kiṃ itaraṃ gahetvā aññassa dātukāmo hutvā cintesīti pucchati.</p>



<p class="bodytext">Tato luddo ‘‘na me, deva, cittaṃ vipallatthaṃ, nāpi ahaṃ itaraṃ aññassa dātukāmo, apica kho pana mayā ohite pāse ekova baddho’’ti āvi karonto āha –</p>



<p class="hangnum"><span class="newparamark" id="kn14b_21_para136"></span><a name="para136"></a><span class="paranum">136</span>.</p>



<p class="gatha1"> ‘‘Yassa <a name="V5.0368"></a> lohitakā tālā, tapanīyanibhā subhā;</p>



<p class="gathalast">Uraṃ saṃhacca tiṭṭhanti, so me bandhaṃ upāgami.</p>



<p class="hangnum"><span class="newparamark" id="kn14b_21_para137"></span><a name="para137"></a><span class="paranum">137</span>.</p>



<p class="gatha1"> ‘‘Athāyaṃ bhassaro pakkhī, abaddho baddhamāturaṃ;</p>



<p class="gathalast">Ariyaṃ bruvāno aṭṭhāsi, cajanto mānusiṃ gira’’nti.</p>



<p class="bodytext">Tattha <span class="bld">lohitakā</span>ti rattavaṇṇā. <span class="bld">Lātā</span>ti rājiyo. <span class="bld">Uraṃ saṃhaccā</span>ti uraṃ āhacca. Idaṃ vuttaṃ hoti – mahārāja, yassetā rattasuvaṇṇasappaṭibhāgā tisso lohitakā rājiyo gīvaṃ parikkhipitvā uraṃ āhacca tiṭṭhanti, so ekova mama pāse bandhaṃ upāgatoti. <span class="bld">Bhassaro</span>ti parisuddho pabhāsampanno. <span class="bld">Ātura</span>nti gilānaṃ dukkhitaṃ aṭṭhāsīti.</p>



<p class="bodytext">Atha dhataraṭṭhassa baddhabhāvaṃ ñatvā nivattitvā etaṃ samassāsetvā mamāgamanakāle ca paccuggamanaṃ katvā ākāseyeva mayā saddhiṃ madhurapaṭisanthāraṃ katvā manussabhāsāya dhataraṭṭhassa guṇaṃ kathento aṭṭhāsi, mama hadayaṃ mudukaṃ <a name="P5.0373"></a> katvā puna etasseva purato aṭṭhāsi. Athāhaṃ, deva, sumukhassa subhāsitaṃ sutvā pasannacitto dhataraṭṭhaṃ vissajjesiṃ, iti dhataraṭṭhassa pāsato mokkho, ime haṃse ādāya mama idhāgamanañca sumukheneva katanti. Evaṃ so sumukhassa guṇakathaṃ kathesi. Taṃ sutvā rājā sumukhassa dhammakathaṃ sotukāmo ahosi. Luddaputtassa sakkāraṃ karontasseva sūriyo atthaṅgato, dīpā pajjalitā, bahū khattiyādayo sannipatitā, khemā devīpi vividhanāṭakaparivārā rañño dakkhiṇapasse nisīdi. Tasmiṃ khaṇe rājā sumukhaṃ kathāpetukāmo gāthamāha –</p>



<p class="hangnum"><span class="newparamark" id="kn14b_21_para138"></span><a name="para138"></a><span class="paranum">138</span>.</p>



<p class="gatha1"> ‘‘Atha kiṃ dāni sumukha, hanuṃ saṃhacca tiṭṭhasi;</p>



<p class="gathalast">Adu me parisaṃ patto, bhayā bhīto na bhāsasī’’ti.</p>



<p class="bodytext">Tattha <a name="M5.0397"></a> <span class="bld">hanuṃ saṃhaccā</span>ti madhurakatho kira tvaṃ, atha kasmā idāni mukhaṃ pidhāya tiṭṭhasi. <span class="bld">Adū</span>ti kacci. <span class="bld">Bhayā bhīto</span>ti parisasārajjabhayena bhīto hutvā.</p>



<p class="bodytext">Taṃ sutvā sumukho abhītabhāvaṃ dassento gāthamāha –</p>



<p class="hangnum"><span class="newparamark" id="kn14b_21_para139"></span><a name="para139"></a><span class="paranum">139</span>.</p>



<p class="gatha1"> ‘‘Nāhaṃ <a name="V5.0369"></a> kāsipati bhīto, ogayha parisaṃ tava;</p>



<p class="gathalast">Nāhaṃ bhayā na bhāsissaṃ, vākyaṃ atthasmiṃ tādise’’ti.</p>



<p class="bodytext">Tattha <span class="bld">tādise</span>ti apica kho pana tathārūpe atthe uppanne vākyaṃ bhāsissāmīti vacanokāsaṃ olokento nisinnomhīti attho.</p>



<p class="bodytext">Taṃ sutvā rājā tassa kathaṃ vaḍḍhetukāmatāya parihāsaṃ karonto āha –</p>



<p class="hangnum"><span class="newparamark" id="kn14b_21_para140"></span><a name="para140"></a><span class="paranum">140</span>.</p>



<p class="gatha1"> ‘‘Na te abhisaraṃ passe, na rathe napi pattike;</p>



<p class="gathalast">Nāssa cammaṃva kīṭaṃ vā, vammite ca dhanuggahe.</p>



<p class="hangnum"><span class="newparamark" id="kn14b_21_para141"></span><a name="para141"></a><span class="paranum">141</span>.</p>



<p class="gatha1"> ‘‘Na hiraññaṃ suvaṇṇaṃ vā, nagaraṃ vā sumāpitaṃ;</p>



<p class="gatha2">Okiṇṇaparikhaṃ duggaṃ, daḷhamaṭṭālakoṭṭhakaṃ;</p>



<p class="gathalast">Yattha paviṭṭho sumukha, bhāyitabbaṃ na bhāyasī’’ti.</p>



<p class="bodytext">Tattha <a name="V5.0370"></a> <span class="bld">abhisara</span>nti rakkhaṇatthāya parivāretvā ṭhitaṃ āvudhahatthaṃ parisaṃ te na passāmi. <span class="bld">Nāssā</span>ti ettha <span class="bld">assā</span>ti nipātamattaṃ. <span class="bld">Camma</span>nti saraparittāṇacammaṃ. <span class="bld">Kīṭa</span>nti kīṭaṃ cāṭikapālādi vuccati. Cāṭikapālahatthāpi te santike natthīti dīpeti. <span class="bld">Vammite</span>ti cammasannaddhe. <span class="bld">Na hirañña</span>nti yaṃ nissāya na bhāyasi, taṃ hiraññampi te na passāmi.</p>



<p class="bodytext">Evaṃ <a name="P5.0374"></a> raññā ‘‘kiṃ te abhāyanakāraṇa’’nti vutte taṃ kathento āha –</p>



<p class="hangnum"><span class="newparamark" id="kn14b_21_para142"></span><a name="para142"></a><span class="paranum">142</span>.</p>



<p class="gatha1"> ‘‘Na me abhisarenattho, nagarena dhanena vā;</p>



<p class="gathalast">Apathena pathaṃ yāma, antalikkhecarā mayaṃ.</p>



<p class="hangnum"><span class="newparamark" id="kn14b_21_para143"></span><a name="para143"></a><span class="paranum">143</span>.</p>



<p class="gatha1"> ‘‘Sutā ca paṇḍitā tyamhā, nipuṇā catthacintakā;</p>



<p class="gathalast">Bhāsematthavatiṃ vācaṃ, sacce cassa patiṭṭhito.</p>



<p class="hangnum"><span class="newparamark" id="kn14b_21_para144"></span><a name="para144"></a><span class="paranum">144</span>.</p>



<p class="gatha1"> ‘‘Kiñca <a name="M5.0398"></a> tuyhaṃ asaccassa, anariyassa karissati;</p>



<p class="gathalast">Musāvādissa luddassa, bhaṇitampi subhāsita’’nti.</p>



<p class="bodytext">Tattha <span class="bld">abhisarenā</span>ti ārakkhaparivārena. <span class="bld">Attho</span>ti etena mama kiccaṃ natthi. Kasmā? Yasmā <span class="bld">apathena</span> tumhādisānaṃ amaggena pathaṃ māpetvā yāma, ākāsacārino mayanti. <span class="bld">Paṇḍitā tyamhā</span>ti paṇḍitāti tayā sutāmhā, teneva kāraṇena amhākaṃ santikā dhammaṃ sotukāmo kira no gāhāpesi. <span class="bld">Sacce cassā</span>ti sace pana tvaṃ sacce patiṭṭhito assa, atthavatiṃ kāraṇanissitaṃ vācaṃ bhāseyyāma. <span class="bld">Asaccassā</span>ti vacīsaccarahitassa tava subhāsitaṃ muṇḍassa dantasūci viya kiṃ karissati.</p>



<p class="bodytext">Taṃ sutvā rājā ‘‘kasmā maṃ musāvādī anariyoti vadasi, kiṃ mayā kata’’nti āha. Atha naṃ sumukho ‘‘tena hi, mahārāja, suṇāhī’’ti vatvā āha –</p>



<p class="hangnum"><span class="newparamark" id="kn14b_21_para145"></span><a name="para145"></a><span class="paranum">145</span>.</p>



<p class="gatha1"> ‘‘Taṃ brāhmaṇānaṃ vacanā, imaṃ khemamakārayi;</p>



<p class="gathalast">Abhayañca tayā ghuṭṭhaṃ, imāyo dasadhā disā.</p>



<p class="hangnum"><span class="newparamark" id="kn14b_21_para146"></span><a name="para146"></a><span class="paranum">146</span>.</p>



<p class="gatha1"> ‘‘Ogayha te pokkharaṇiṃ, vippasannodakaṃ suciṃ;</p>



<p class="gathalast">Pahūtaṃ cādanaṃ tattha, ahiṃsā cettha pakkhinaṃ.</p>



<p class="hangnum"><span class="newparamark" id="kn14b_21_para147"></span><a name="para147"></a><span class="paranum">147</span>.</p>



<p class="gatha1"> ‘‘Idaṃ sutvāna nigghosaṃ, āgatamha tavantike;</p>



<p class="gathalast">Te te baddhasma pāsena, etaṃ te bhāsitaṃ musā.</p>



<p class="hangnum"><span class="newparamark" id="kn14b_21_para148"></span><a name="para148"></a><span class="paranum">148</span>.</p>



<p class="gatha1"> ‘‘Musāvādaṃ purakkhatvā, icchālobhañca pāpakaṃ;</p>



<p class="gathalast">Ubhosandhimatikkamma, asātaṃ upapajjatī’’ti.</p>



<p class="bodytext">Tattha <span class="bld">ta</span>nti tvaṃ. <span class="bld">Khema</span>nti evaṃnāmikaṃ pokkharaṇiṃ. <span class="bld">Ghuṭṭha</span>nti catūsu kaṇṇesu ṭhatvā ghosāpitaṃ. <span class="bld">Dasadhā</span>ti imāsu dasadhā ṭhitāsu disāsu tayā abhayaṃ ghuṭṭhaṃ. <span class="bld">Ogayhā</span>ti ogāhetvā āgatānaṃ santikā. <span class="bld">Pahūtaṃ cādana</span>nti pahūtañca padumapupphasāliādikaṃ adanaṃ. <span class="bld">Idaṃ sutvānā</span>ti <a name="P5.0375"></a> tesaṃ taṃ pokkharaṇiṃ ogāhetvā āgatānaṃ santikā idaṃ abhayaṃ sutvā <span class="bld">tavantike</span> tava samīpe tayā kāritapokkharaṇiṃ āgatāmhāti attho. <span class="bld">Te te</span>ti te mayaṃ tava pāsena baddhā. <span class="bld">Purakkhatvā</span>ti purato katvā<a name="M5.0399"></a>. <span class="bld">Icchālobha</span>nti icchāsaṅkhātaṃ pāpakaṃ lobhaṃ. <span class="bld">Ubhosandhi</span>nti ubhayaṃ devaloke ca manussaloke ca paṭisandhiṃ ime pāpadhamme purato katvā caranto puggalo sugatipaṭisandhiṃ atikkamitvā asātaṃ nirayaṃ upapajjatīti.</p>



<p class="bodytext">Evaṃ <a name="V5.0371"></a> parisamajjheyeva rājānaṃ lajjāpesi. Atha naṃ rājā ‘‘nāhaṃ, sumukha, tumhe māretvā maṃsaṃ khāditukāmo gaṇhāpesiṃ, paṇḍitabhāvaṃ pana vo sutvā subhāsitaṃ sotukāmo gaṇhāpesi’’nti pakāsento āha –</p>



<p class="hangnum"><span class="newparamark" id="kn14b_21_para149"></span><a name="para149"></a><span class="paranum">149</span>.</p>



<p class="gatha1"> ‘‘Nāparajjhāma sumukha, napi lobhāva maggahiṃ;</p>



<p class="gathalast">Sutā ca paṇḍitātyattha, nipuṇā atthacintakā.</p>



<p class="hangnum"><span class="newparamark" id="kn14b_21_para150"></span><a name="para150"></a><span class="paranum">150</span>.</p>



<p class="gatha1"> ‘‘Appevatthavatiṃ vācaṃ, byāhareyyuṃ idhāgatā;</p>



<p class="gathalast">Tathā taṃ samma nesādo, vutto sumukha maggahī’’ti.</p>



<p class="bodytext">Tattha <span class="bld">nāparajjhāmā</span>ti mārento aparajjhati nāma, mayaṃ na mārema. <span class="bld">Lobhāva maggahi</span>nti maṃsaṃ khāditukāmo hutvā lobhāva tumhe nāhaṃ aggahiṃ. <span class="bld">Paṇḍitātyatthā</span>ti paṇḍitāti sutā attha. <span class="bld">Atthacintakā</span>ti paṭicchannānaṃ atthānaṃ cintakā. <span class="bld">Atthavati</span>nti kāraṇanissitaṃ. <span class="bld">Tathā</span>ti tena kāraṇena. <span class="bld">Vutto</span>ti mayā vutto hutvā. <span class="bld">Sumukha, maggahī</span>ti, sumukhāti ālapati, <span class="bld">ma</span>-kāro padasandhikaro. <span class="bld">Aggahī</span>ti dhammaṃ desetuṃ tumhe gaṇhi.</p>



<p class="bodytext">Taṃ sutvā sumukho ‘‘subhāsitaṃ sotukāmena ayuttaṃ te kataṃ, mahārājā’’ti vatvā āha –</p>



<p class="hangnum"><span class="newparamark" id="kn14b_21_para151"></span><a name="para151"></a><span class="paranum">151</span>.</p>



<p class="gatha1"> ‘‘Neva bhītā kāsipati, upanītasmiṃ jīvite;</p>



<p class="gathalast">Bhāsematthavatiṃ vācaṃ, sampattā kālapariyāyaṃ.</p>



<p class="hangnum"><span class="newparamark" id="kn14b_21_para152"></span><a name="para152"></a><span class="paranum">152</span>.</p>



<p class="gatha1"> ‘‘Yo migena migaṃ hanti, pakkhiṃ vā pana pakkhinā;</p>



<p class="gathalast">Sutena vā sutaṃ kiṇyā, kiṃ anariyataraṃ tato.</p>



<p class="hangnum"><span class="newparamark" id="kn14b_21_para153"></span><a name="para153"></a><span class="paranum">153</span>.</p>



<p class="gatha1"> ‘‘Yo cāriyarudaṃ bhāse, anariyadhammavassito;</p>



<p class="gathalast">Ubho so dhaṃsate lokā, idha ceva parattha ca.</p>



<p class="hangnum"><span class="newparamark" id="kn14b_21_para154"></span><a name="para154"></a><span class="paranum">154</span>.</p>



<p class="gatha1"> ‘‘Na <a name="M5.0400"></a> majjetha yasaṃ patto, na byādhe pattasaṃsayaṃ;</p>



<p class="gathalast">Vāyametheva kiccesu, saṃvare vivarāni ca.</p>



<p class="hangnum"><span class="newparamark" id="kn14b_21_para155"></span><a name="para155"></a><span class="paranum">155</span>.</p>



<p class="gatha1"> <a name="V5.0372"></a> ‘‘Ye <a name="P5.0376"></a> vuddhā abbhatikkantā, sampattā kālapariyāyaṃ;</p>



<p class="gathalast">Idha dhammaṃ caritvāna, evaṃte tidivaṃ gatā.</p>



<p class="hangnum"><span class="newparamark" id="kn14b_21_para156"></span><a name="para156"></a><span class="paranum">156</span>.</p>



<p class="gatha1"> ‘‘Idaṃ sutvā kāsipati, dhammamattani pālaya;</p>



<p class="gathalast">Dhataraṭṭhañca muñcāhi, haṃsānaṃ pavaruttama’’nti.</p>



<p class="bodytext">Tattha <span class="bld">upanītasmi</span>nti maraṇasantikaṃ upanīte. <span class="bld">Kālapariyāya</span>nti maraṇakālavāraṃ sampattā samānā na bhāsissāma. Na hi dhammakathikaṃ bandhitvā maraṇabhayena tajjetvā dhammaṃ suṇanti, ayuttaṃ te katanti. <span class="bld">Migenā</span>ti suṭṭhu sikkhāpitena dīpakamigena. <span class="bld">Hantī</span>ti hanati. <span class="bld">Pakkhinā</span>ti dīpakapakkhinā. <span class="bld">Sutenā</span>ti khemaṃ nibbhayanti vissutena dīpakamigapakkhisadisena padumasarena. <span class="bld">Suta</span>nti ‘‘paṇḍito citrakathī’’ti evaṃ sutaṃ dhammakathikaṃ. <span class="bld">Kiṇyā</span>ti ‘‘dhammaṃ sossāmī’’ti pāsabandhanena yo kiṇeyya hiṃseyya bādheyya. <span class="bld">Tato</span>ti tesaṃ kiriyato uttari aññaṃ anariyataraṃ nāma kimatthi.</p>



<p class="bodytext"><span class="bld">Ariyaruda</span>nti mukhena ariyavacanaṃ sundaravacanaṃ bhāsati. <span class="bld">Anariyadhammavassito</span>ti kammena anariyadhammaṃ avassito. <span class="bld">Ubho</span>ti devalokā ca manussalokā cāti ubhayamhā. <span class="bld">Idha cevā</span>ti idha uppannopi parattha uppannopi evarūpo dvīhi sugatilokehi dhaṃsitvā nirayameva upapajjati. <span class="bld">Pattasaṃsaya</span>nti jīvitasaṃsayamāpannampi dukkhaṃ patvā na kilameyya. <span class="bld">Saṃvare vivarāni cā</span>ti attano chiddāni dvārāni saṃvareyya pidaheyya. <span class="bld">Vuddhā</span>ti guṇavuddhā paṇḍitā. <span class="bld">Abbhatikkantā</span>ti imaṃ manussalokaṃ atikkantā. <span class="bld">Kālapariyāya</span>nti maraṇakālapariyāyaṃ pattā hutvā. <span class="bld">Evaṃte</span>ti evaṃ ete. <span class="bld">Ida</span>nti idaṃ mayā vuttaṃ atthanissitaṃ vacanaṃ. <span class="bld">Dhamma</span>nti paveṇiyadhammampi sucaritadhammampi.</p>



<p class="bodytext">Taṃ sutvā rājā āha –</p>



<p class="hangnum"><span class="newparamark" id="kn14b_21_para157"></span><a name="para157"></a><span class="paranum">157</span>.</p>



<p class="gatha1"> ‘‘Āharantudakaṃ pajjaṃ, āsanañca mahārahaṃ;</p>



<p class="gathalast">Pañjarato pamokkhāmi, dhataraṭṭhaṃ yasassinaṃ.</p>



<p class="hangnum"><span class="newparamark" id="kn14b_21_para158"></span><a name="para158"></a><span class="paranum">158</span>.</p>



<p class="gatha1"> ‘‘Tañca <a name="M5.0401"></a> senāpatiṃ dhīraṃ, nipuṇaṃ atthacintakaṃ;</p>



<p class="gathalast">Yo sukhe sukhito rañño, dukkhite hoti dukkhito.</p>



<p class="hangnum"><span class="newparamark" id="kn14b_21_para159"></span><a name="para159"></a><span class="paranum">159</span>.</p>



<p class="gatha1"> ‘‘Ediso <a name="V5.0373"></a> kho arahati, piṇḍamasnātu bhattuno;</p>



<p class="gathalast">Yathāyaṃ sumukho rañño, pāṇasādhāraṇo sakhā’’ti.</p>



<p class="bodytext">Tattha <span class="bld">udaka</span>nti pādadhovanaṃ. <span class="bld">Pajja</span>nti pādabbhañjanaṃ. <span class="bld">Sukhe</span>ti sukhamhi sati.</p>



<p class="bodytext">Rañño vacanaṃ sutvā tesaṃ āsanāni āharitvā tattha nisinnānaṃ gandhodakena pāde dhovitvā satapākena telena abbhañjiṃsu. Tamatthaṃ <a name="P5.0377"></a> pakāsento satthā āha –</p>



<p class="hangnum"><span class="newparamark" id="kn14b_21_para160"></span><a name="para160"></a><span class="paranum">160</span>.</p>



<p class="gatha1"> ‘‘Pīṭhañca sabbasovaṇṇaṃ, aṭṭhapādaṃ manoramaṃ;</p>



<p class="gathalast">Maṭṭhaṃ kāsikamatthannaṃ, dhataraṭṭho upāvisi.</p>



<p class="hangnum"><span class="newparamark" id="kn14b_21_para161"></span><a name="para161"></a><span class="paranum">161</span>.</p>



<p class="gatha1"> ‘‘Kocchañca sabbasovaṇṇaṃ, veyyagghaparisibbitaṃ;</p>



<p class="gathalast">Sumukho ajjhupāvekkhi, dhataraṭṭhassanantarā.</p>



<p class="hangnum"><span class="newparamark" id="kn14b_21_para162"></span><a name="para162"></a><span class="paranum">162</span>.</p>



<p class="gatha1"> ‘‘Tesaṃ kañcanapattahi, puthū ādāya kāsiyo;</p>



<p class="gathalast">Haṃsānaṃ abhihāresu, aggarañño pavāsita’’nti.</p>



<p class="bodytext">Tattha <span class="bld">maṭṭha</span>nti karaṇapariniṭṭhitaṃ. <span class="bld">Kāsikamatthanna</span>nti kāsikavatthena atthataṃ. <span class="bld">Koccha</span>nti majjhe saṃkhittaṃ. <span class="bld">Veyyagghaparisibbita</span>nti byagghacammaparisibbitaṃ maṅgaladivase aggamahesiyā nisinnapīṭhaṃ. <span class="bld">Kañcanapattehī</span>ti suvaṇṇabhājanehi. <span class="bld">Puthū</span>ti bahū janā. <span class="bld">Kāsiyo</span>ti kāsiraṭṭhavāsino. <span class="bld">Abhihāresu</span>nti upanāmesuṃ. <span class="bld">Aggarañño pavāsita</span>nti aṭṭhasatapalasuvaṇṇapātiparikkhittaṃ haṃsarañño paṇṇākāratthāya kāsiraññā pesitaṃ nānaggarasabhojanaṃ.</p>



<p class="bodytext">Evaṃ upanīte pana tasmiṃ kāsirājā tesaṃ sampaggahatthaṃ sayaṃ suvaṇṇapātiṃ gahetvā upanāmesi. Te tato madhulāje khāditvā madhurodakañca piviṃsu. Atha mahāsatto rañño abhihārañca pasādañca disvā paṭisanthāramakāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para163"></span><a name="para163"></a><span class="paranum">163</span>.</p>



<p class="gatha1"> ‘‘Disvā abhihaṭaṃ aggaṃ, kāsirājena pesitaṃ;</p>



<p class="gathalast">Kusalo khattadhammānaṃ, tato pucchi anantarā.</p>



<p class="hangnum"><span class="newparamark" id="kn14b_21_para164"></span><a name="para164"></a><span class="paranum">164</span>.</p>



<p class="gatha1"> ‘‘Kaccinnu <a name="M5.0402"></a><a name="V5.0374"></a> bhoto kusalaṃ, kacci bhoto anāmayaṃ;</p>



<p class="gathalast">Kacci raṭṭhamidaṃ phītaṃ, dhammena manusāsasi.</p>



<p class="hangnum"><span class="newparamark" id="kn14b_21_para165"></span><a name="para165"></a><span class="paranum">165</span>.</p>



<p class="gatha1"> ‘‘Kusalañceva me haṃsa, atho haṃsa anāmayaṃ;</p>



<p class="gathalast">Atho raṭṭhamidaṃ phītaṃ, dhammena manusāsahaṃ.</p>



<p class="hangnum"><span class="newparamark" id="kn14b_21_para166"></span><a name="para166"></a><span class="paranum">166</span>.</p>



<p class="gatha1"> ‘‘Kacci bhoto amaccesu, doso koci na vijjati;</p>



<p class="gathalast">Kacci ca te tavatthesu, nāvakaṅkhanti jīvitaṃ.</p>



<p class="hangnum"><span class="newparamark" id="kn14b_21_para167"></span><a name="para167"></a><span class="paranum">167</span>.</p>



<p class="gatha1"> ‘‘Athopi me amaccesu, doso koci na vijjati;</p>



<p class="gathalast">Athopi te mamatthesu, nāvakaṅkhanti jīvitaṃ.</p>



<p class="hangnum"><span class="newparamark" id="kn14b_21_para168"></span><a name="para168"></a><span class="paranum">168</span>.</p>



<p class="gatha1"> ‘‘Kacci te sādisī bhariyā, assavā piyabhāṇinī;</p>



<p class="gathalast">Puttarūpayasūpetā, tava chandavasānugā.</p>



<p class="hangnum"><span class="newparamark" id="kn14b_21_para169"></span><a name="para169"></a><span class="paranum">169</span>.</p>



<p class="gatha1"> ‘‘Atho me sādisī bhariyā, assavā piyabhāṇinī;</p>



<p class="gathalast">Puttarūpayasūpetā, mama chandavasānugā.</p>



<p class="hangnum"><span class="newparamark" id="kn14b_21_para170"></span><a name="para170"></a><span class="paranum">170</span>.</p>



<p class="gatha1"> ‘‘Kacci <a name="P5.0378"></a> raṭṭhaṃ anuppīḷaṃ, akutociupaddavaṃ;</p>



<p class="gathalast">Asāhasena dhammena, samena manusāsasi.</p>



<p class="hangnum"><span class="newparamark" id="kn14b_21_para171"></span><a name="para171"></a><span class="paranum">171</span>.</p>



<p class="gatha1"> ‘‘Atho raṭṭhaṃ anuppīḷaṃ, akutociupaddavaṃ;</p>



<p class="gathalast">Asāhasena dhammena, samena manusāsahaṃ.</p>



<p class="hangnum"><span class="newparamark" id="kn14b_21_para172"></span><a name="para172"></a><span class="paranum">172</span>.</p>



<p class="gatha1"> ‘‘Kacci santo apacitā, asanto parivajjitā;</p>



<p class="gathalast">No ce dhammaṃ niraṃkatvā, adhammamanuvattasi.</p>



<p class="hangnum"><span class="newparamark" id="kn14b_21_para173"></span><a name="para173"></a><span class="paranum">173</span>.</p>



<p class="gatha1"> ‘‘Santo ca me apacitā, asanto parivajjitā;</p>



<p class="gathalast">Dhammamevānuvattāmi, adhammo me niraṃkato.</p>



<p class="hangnum"><span class="newparamark" id="kn14b_21_para174"></span><a name="para174"></a><span class="paranum">174</span>.</p>



<p class="gatha1"> ‘‘Kacci <a name="V5.0375"></a> nānāgataṃ dīghaṃ, samavekkhasi khattiya;</p>



<p class="gathalast">Kaccimatto madanīye, paralokaṃ na santasi.</p>



<p class="hangnum"><span class="newparamark" id="kn14b_21_para175"></span><a name="para175"></a><span class="paranum">175</span>.</p>



<p class="gatha1"> ‘‘Nāhaṃ anāgataṃ dīghaṃ, samavekkhāmi pakkhima;</p>



<p class="gathalast">Ṭhito dasasu dhammesu, paralokaṃ na santase.</p>



<p class="hangnum"><span class="newparamark" id="kn14b_21_para176"></span><a name="para176"></a><span class="paranum">176</span>.</p>



<p class="gatha1"> ‘‘Dānaṃ <a name="M5.0403"></a> sīlaṃ pariccāgaṃ, ajjavaṃ maddavaṃ tapaṃ;</p>



<p class="gathalast">Akkodhaṃ avihiṃsañca, khantiñca avirodhanaṃ.</p>



<p class="hangnum"><span class="newparamark" id="kn14b_21_para177"></span><a name="para177"></a><span class="paranum">177</span>.</p>



<p class="gatha1"> ‘‘Iccete kusale dhamme, ṭhite passāmi attani;</p>



<p class="gathalast">Tato me jāyate pīti, sāmanassañcanappakaṃ.</p>



<p class="hangnum"><span class="newparamark" id="kn14b_21_para178"></span><a name="para178"></a><span class="paranum">178</span>.</p>



<p class="gatha1"> ‘‘Sumukho ca acintetvā, visajji pharusaṃ giraṃ;</p>



<p class="gathalast">Bhāvadosamanaññāya, asmākāyaṃ vihaṅgamo.</p>



<p class="hangnum"><span class="newparamark" id="kn14b_21_para179"></span><a name="para179"></a><span class="paranum">179</span>.</p>



<p class="gatha1"> ‘‘So kuddho pharusaṃ vācaṃ, nicchāresi ayoniso;</p>



<p class="gathalast">Yānasmesu na vijjanti, nayidaṃ paññavatāmivā’’ti.</p>



<p class="bodytext">Tattha <span class="bld">disvā</span>ti taṃ bahuṃ aggapānabhojanaṃ disvā. <span class="bld">Pesita</span>nti āharāpetvā upanītaṃ. <span class="bld">Khattadhammāna</span>nti paṭhamakāraṇesu paṭisanthāradhammānaṃ. <span class="bld">Tato pucchi anantarā</span>ti tasmiṃ kāle ‘‘kacci nu, bhoto’’ti anupaṭipāṭiyā pucchi. Tā panetā cha gāthā heṭṭhā vuttatthāyeva. <span class="bld">Anuppīḷa</span>nti kacci raṭṭhavāsino yante ucchuṃ viya na pīḷesīti pucchati. <span class="bld">Akutociupaddava</span>nti kutoci anupaddavaṃ. <span class="bld">Dhammena samena manusāsasī</span>ti kacci tava raṭṭhaṃ dhammena samena anusāsasi. <span class="bld">Santo</span>ti sīlādiguṇasaṃyuttā sappurisā. <span class="bld">Niraṃkatvā</span>ti chaḍḍetvā. <span class="bld">Nānāgataṃ dīgha</span>nti anāgataṃ attano jīvitapavattiṃ ‘‘kacci dīgha’’nti na samavekkhasi, āyusaṅkhārānaṃ parittabhāvaṃ jānāsīti pucchati. <span class="bld">Madanīye</span>ti madārahe rūpādiārammaṇe. <span class="bld">Na santasī</span>ti na bhāyasi. Idaṃ vuttaṃ hoti – kacci rūpādīsu kāmaguṇesu amatto appamatto hutvā dānādīnaṃ kusalānaṃ katattā paralokaṃ na bhāyasīti.</p>



<p class="bodytext"><span class="bld">Dasasū</span>ti dasasu rājadhammesu. Dānādīsu dasavatthukā cetanā <span class="bld">dānaṃ,</span> pañcasīladasasīlāni <span class="bld">sīlaṃ</span><a name="V5.0376"></a>, deyyadhammacāgo <a name="P5.0379"></a> <span class="bld">pariccāgo,</span> ujubhāvo <span class="bld">ajjavaṃ,</span> mudubhāvo <span class="bld">maddavaṃ,</span> uposathakammaṃ <span class="bld">tapo,</span> mettāpubbabhāgo <span class="bld">akkodho,</span> karuṇāpubbabhāgo <span class="bld">avihiṃsā,</span> adhivāsanā <span class="bld">khanti,</span> avirodho <span class="bld">avirodhanaṃ. Acintetvā</span>ti mama imaṃ guṇasampattiṃ acintetvā. <span class="bld">Bhāvadosa</span>nti cittadosaṃ. <span class="bld">Anaññāyā</span>ti ajānitvā. Asmākañhi cittadoso <a name="M5.0404"></a> nāma natthi, yamesa jāneyya, taṃ ajānitvāva pharusaṃ kakkhaḷaṃ giraṃ vissajjesi. <span class="bld">Ayoniso</span>ti anupāyena. <span class="bld">Yānasmesū</span>ti yāni vajjāni amhesu na vijjanti, tāni vadati. <span class="bld">Nayida</span>nti tasmāssa idaṃ vacanaṃ paññavataṃ iva na hoti, tenesa mama na paṇḍito viya upaṭṭhāti.</p>



<p class="bodytext">Taṃ sutvā sumukho ‘‘mayā guṇasampannova rājā apasādito, so me kuddho, khamāpessāmi na’’nti cintetvā āha –</p>



<p class="hangnum"><span class="newparamark" id="kn14b_21_para180"></span><a name="para180"></a><span class="paranum">180</span>.</p>



<p class="gatha1"> ‘‘Atthi me taṃ atisāraṃ, vegena manujādhipa;</p>



<p class="gathalast">Dhataraṭṭhe ca baddhasmiṃ, dukkhaṃ me vipulaṃ ahu.</p>



<p class="hangnum"><span class="newparamark" id="kn14b_21_para181"></span><a name="para181"></a><span class="paranum">181</span>.</p>



<p class="gatha1"> ‘‘Tvaṃ no pitāva puttānaṃ, bhūtānaṃ dharaṇīriva;</p>



<p class="gathalast">Asmākaṃ adhipannānaṃ, khamassu rājakuñjarā’’ti.</p>



<p class="bodytext">Tattha <span class="bld">atisāra</span>nti pakkhalitaṃ. <span class="bld">Vegenā</span>ti ahaṃ etaṃ kathaṃ kathento vegena sahasā kathesiṃ. <span class="bld">Dukkha</span>nti cetasikaṃ dukkhaṃ mama vipulaṃ ahosi, tasmā kodhavasena yaṃ mayā vuttaṃ, taṃ me khamatha, mahārājāti. <span class="bld">Puttāna</span>nti tvaṃ amhākaṃ puttānaṃ pitā viya. <span class="bld">Dharaṇīrivā</span>ti pāṇabhūtānaṃ patiṭṭhā pathavī viya tvaṃ amhākaṃ avassayo. <span class="bld">Adhipannāna</span>nti dosena aparādhena ajjhotthaṭānaṃ khamassūti idaṃ so āsanā oruyha pakkhehi añjaliṃ katvā āha.</p>



<p class="bodytext">Atha naṃ rājā āliṅgitvā ādāya suvaṇṇapīṭhe nisīdāpetvā accayadesanaṃ paṭiggaṇhanto āha –</p>



<p class="hangnum"><span class="newparamark" id="kn14b_21_para182"></span><a name="para182"></a><span class="paranum">182</span>.</p>



<p class="gatha1"> ‘‘Etaṃ te anumodāma, yaṃ bhāvaṃ na nigūhasi;</p>



<p class="gathalast">Khilaṃ pabhindasi pakkhi, ujukosi vihaṅgamā’’ti.</p>



<p class="bodytext">Tattha <a name="V5.0377"></a> <span class="bld">anumodāmā</span>ti etaṃ te dosaṃ khamāma. <span class="bld">Ya</span>nti yasmā tvaṃ attano cittapaṭicchannabhāvaṃ na nigūhasi. <span class="bld">Khila</span>nti cittakhilaṃ cittakhāṇukaṃ.</p>



<p class="bodytext">Idañca pana vatvā rājā mahāsattassa dhammakathāya sumukhassa ca ujubhāve pasīditvā ‘‘pasannena nāma pasannākāro kātabbo’’ti ubhinnampi tesaṃ attano rajjasiriṃ niyyādento āha –</p>



<p class="hangnum"><span class="newparamark" id="kn14b_21_para183"></span><a name="para183"></a><span class="paranum">183</span>.</p>



<p class="gatha1"> ‘‘Yaṃ kiñci ratanaṃ atthi, kāsirājanivesane;</p>



<p class="gathalast">Rajataṃ jātarūpañca, muttā veḷuriyā bahū.</p>



<p class="hangnum"><span class="newparamark" id="kn14b_21_para184"></span><a name="para184"></a><span class="paranum">184</span>.</p>



<p class="gatha1"> ‘‘Maṇayo <a name="M5.0405"></a><a name="P5.0380"></a> saṅkhamuttā ca, vatthakaṃ haricandanaṃ;</p>



<p class="gatha2">Ajinaṃ dantabhaṇḍañca, lohaṃ kāḷāyasaṃ bahuṃ;</p>



<p class="gathalast">Etaṃ dadāmi vo vittaṃ, issaraṃ vissajāmi vo’’ti.</p>



<p class="bodytext">Tattha <span class="bld">muttā</span>ti viddhāviddhamuttā. <span class="bld">Maṇayo</span>ti maṇibhaṇḍakāni. <span class="bld">Saṅkhamuttā cā</span>ti dakkhiṇāvaṭṭasaṅkharatanañca āmalakavaṭṭamuttaratanañca. <span class="bld">Vatthaka</span>nti sukhumakāsikavatthāni. <span class="bld">Ajina</span>nti ajinamigacammaṃ. <span class="bld">Lohaṃ kāḷāyasa</span>nti tambalohañca kāḷalohañca. <span class="bld">Issara</span>nti kañcanamālena setacchattena saddhiṃ dvādasayojanike bārāṇasinagare rajjaṃ.</p>



<p class="bodytext">Evañca pana vatvā ubhopi te setacchattena pūjetvā rajjaṃ paṭicchāpesi. Atha mahāsatto raññā saddhiṃ sallapanto āha –</p>



<p class="hangnum"><span class="newparamark" id="kn14b_21_para185"></span><a name="para185"></a><span class="paranum">185</span>.</p>



<p class="gatha1"> ‘‘Addhā apacitā tyamhā, sakkatā ca rathesabha;</p>



<p class="gathalast">Dhammesu vattamānānaṃ, tvaṃ no ācariyo bhava.</p>



<p class="hangnum"><span class="newparamark" id="kn14b_21_para186"></span><a name="para186"></a><span class="paranum">186</span>.</p>



<p class="gatha1"> ‘‘Ācariya manuññātā, tayā anumatā mayaṃ;</p>



<p class="gathalast">Taṃ padakkhiṇato katvā, ñātiṃ passemurindamā’’ti.</p>



<p class="bodytext">Tattha <span class="bld">dhammesū</span>ti kusalakammapathadhammesu. <span class="bld">Ācariyo</span>ti tvaṃ amhehi byattataro, tasmā no ācariyo hoti, apica dasannaṃ rājadhammānaṃ kathitattā sumukhassa dosaṃ dassetvā accayapaṭiggahaṇassa <a name="V5.0378"></a> katattāpi tvaṃ amhākaṃ ācariyova, tasmā idānipi no ācārasikkhāpanena ācariyo bhavāti āha. <span class="bld">Passemurindamā</span>ti passemu arindama.</p>



<p class="bodytext">So tesaṃ gamanaṃ anujāni, bodhisattassapi dhammaṃ kathentasseva aruṇaṃ uṭṭhahi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para187"></span><a name="para187"></a><span class="paranum">187</span>.</p>



<p class="gatha1"> ‘‘Sabbarattiṃ cintayitvā, mantayitvā yathākathaṃ;</p>



<p class="gathalast">Kāsirājā anuññāsi, haṃsānaṃ pavaruttama’’nti.</p>



<p class="bodytext">Tattha <span class="bld">yathākatha</span>nti yaṃkiñci atthaṃ tehi saddhiṃ cintetabbaṃ mantetabbañca, sabbaṃ taṃ cintetvā ca mantetvā cāti attho. <span class="bld">Anuññāsī</span>ti gacchathāti anuññāsi.</p>



<p class="bodytext">Evaṃ <a name="M5.0406"></a> tena anuññāto bodhisatto rājānaṃ ‘‘appamatto dhammena rajjaṃ kārehī’’ti ovaditvā pañcasu sīlesu patiṭṭhāpesi. Rājā tesaṃ kañcanabhājanehi <a name="P5.0381"></a> madhulājañca madhurodakañca upanāmetvā niṭṭhitāhārakicce gandhamālādīhi pūjetvā bodhisattaṃ suvaṇṇacaṅkoṭakena sayaṃ ukkhipi, khemā devī sumukhaṃ ukkhipi. Atha ne sīhapañjaraṃ ugghāṭetvā sūriyuggamanavelāya ‘‘gacchatha sāmino’’ti vissajjesuṃ. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para188"></span><a name="para188"></a><span class="paranum">188</span>.</p>



<p class="gatha1"> ‘‘Tato ratyā vivasāne, sūriyuggamanaṃ pati;</p>



<p class="gathalast">Pekkhato kāsirājassa, bhavanā te vigāhisu’’nti.</p>



<p class="bodytext">Tattha <span class="bld">vigāhisu</span>nti ākāsaṃ pakkhandiṃsu.</p>



<p class="bodytext">Tesu mahāsatto suvaṇṇacaṅkoṭakato uppatitvā ākāse ṭhatvā ‘‘mā cindayi, mahārāja, appamatto amhākaṃ ovāde vatteyyāsī’’ti rājānaṃ samassāsetvā sumukhaṃ ādāya cittakūṭameva gato. Tānipi kho navuti haṃsasahassāni kañcanaguhato nikkhamitvā pabbatatale nisinnāni te āgacchante disvā paccuggantvā parivāresuṃ. Te ñātigaṇaparivutā cittakūṭatalaṃ pavisiṃsu. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para189"></span><a name="para189"></a><span class="paranum">189</span>.</p>



<p class="gatha1"> ‘‘Te <a name="V5.0379"></a> aroge anuppatte, disvāna parame dije;</p>



<p class="gathalast">Kekāti makaruṃ haṃsā, puthusaddo ajāyatha.</p>



<p class="hangnum"><span class="newparamark" id="kn14b_21_para190"></span><a name="para190"></a><span class="paranum">190</span>.</p>



<p class="gatha1"> ‘‘Te patītā pamuttena, bhattunā bhattugāravā;</p>



<p class="gathalast">Samantā parikiriṃsu, aṇḍajā laddhapaccayā’’ti.</p>



<p class="bodytext">Evaṃ parivāretvā ca pana te haṃsā ‘‘kathaṃ muttosi, mahārājā’’ti pucchiṃsu. Mahāsatto sumukhaṃ nissāya muttabhāvaṃ saṃyamarājaluddaputtehi katakammañca kathesi. Taṃ sutvā tuṭṭhā haṃsagaṇā ‘‘sumukho senāpati ca rājā ca luddaputto ca sukhitā niddukkhā ciraṃ jīvantū’’ti āhaṃsu. Tamatthaṃ <a name="P5.0382"></a> pakāsento satthā āha –</p>



<p class="hangnum"><span class="newparamark" id="kn14b_21_para191"></span><a name="para191"></a><span class="paranum">191</span>.</p>



<p class="gatha1"> ‘‘Evaṃ mittavataṃ atthā, sabbe honti padakkhiṇā;</p>



<p class="gathalast">Haṃsā yathā dhataraṭṭhā, ñātisaṅghamupāgamu’’nti.</p>



<p class="bodytext">Taṃ cūḷahaṃsajātake vuttatthameva.</p>



<p class="bodytext">Satthā <a name="M5.0407"></a> imaṃ dhammadesanaṃ āharitvā ‘‘na, bhikkhave, idāneva, pubbepi ānando mamatthāya attano jīvitaṃ pariccajī’’ti vatvā jātakaṃ samodhānesi ‘‘tadā luddaputto channo ahosi, khemā devī, khemā bhikkhunī, rājā sāriputto, sumukho ānando, sesaparisā buddhaparisā, dhataraṭṭhahaṃsarājā pana ahameva ahosi’’nti.</p>



<p class="centered">Mahāhaṃsajātakavaṇṇanā dutiyā.</p>



<p class="hangnum"> </p>



<p class="bodytext"> [535] 3. Sudhābhojanajātakavaṇṇanā</p>



<p class="bodytext"><span class="bld">Neva kiṇāmi napi vikkiṇāmī</span>ti idaṃ satthā jetavane viharanto ekaṃ dānajjhāsayaṃ bhikkhuṃ ārabbha kathesi. So kira sāvatthiyaṃ eko kulaputto hutvā satthu dhammakathaṃ sutvā pasannacitto pabbajitvā sīlesu paripūrakārī dhutaṅgaguṇasamannāgato sabrahmacārīsu pavattamettacitto divasassa tikkhattuṃ buddhadhammasaṅghupaṭṭhāne appamatto ācārasampanno dānajjhāsayo ahosi. Sāraṇīyadhammapūrako attanā laddhaṃ paṭiggāhakesu vijjamānesu chinnabhatto hutvāpi detiyeva, tasmā <a name="V5.0380"></a> tassa dānajjhāsayadānābhiratabhāvo bhikkhusaṅghe pākaṭo ahosi. Athekadivasaṃ bhikkhū dhammasabhāyaṃ kathaṃ samuṭṭhāpesuṃ, ‘‘āvuso, asuko nāma bhikkhu dānajjhāsayo dānābhirato attanā laddhaṃ pasatamattapānīyampi lobhaṃ chinditvā sabrahmacārīnaṃ deti, bodhisattassevassa ajjhāsayo’’ti. Satthā taṃ kathaṃ dibbāya sotadhātuyā sutvā gandhakuṭito nikkhamitvā āgantvā ‘‘kāya nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘ayaṃ, bhikkhave, bhikkhu pubbe adānasīlo maccharī tiṇaggena telabindumpi adātā ahosi, atha naṃ ahaṃ dametvā nibbisevanaṃ katvā dānaphalaṃ vaṇṇetvā dāne patiṭṭhāpesiṃ, so ‘pasatamattaṃ udakampi labhitvā adatvā na pivissāmī’ti mama santike varaṃ aggahesi, tassa phalena dānajjhāsayo dānābhirato jāto’’ti vatvā tehi yācito atītaṃ āhari.</p>



<p class="bodytext">Atīte bārāṇasiyaṃ brahmadatte rajjaṃ kārente eko gahapati aḍḍho ahosi asītikoṭivibhavo. Athassa rājā seṭṭhiṭṭhānaṃ adāsi<a name="M5.0408"></a>. So rājapūjito nāgarajānapadapūjito hutvā ekadivasaṃ attano sampattiṃ oloketvā cintesi – ‘‘ayaṃ yaso mayā atītabhave neva niddāyantena, na kāyaduccaritādīni karontena laddho, sucaritāni pana <a name="P5.0383"></a> pūretvā laddho, anāgatepi mayā mama patiṭṭhaṃ kātuṃ vaṭṭatī’’ti. So rañño santikaṃ gantvā ‘‘deva, mama ghare asītikoṭidhanaṃ atthi, taṃ gaṇhāhī’’ti vatvā ‘‘na mayhaṃ tava dhanenattho, bahuṃ me dhanaṃ, itopi yadicchasi, taṃ gaṇhāhī’’ti vutte ‘‘kiṃ nu, deva, mama dhanaṃ dātuṃ labhāmī’’ti āha. Atha raññā ‘‘yathāruci karohī’’ti vutte catūsu nagaradvāresu nagaramajjhe nivesanadvāre cāti cha dānasālāyo kāretvā devasikaṃ chasatasahassapariccāgaṃ karonto mahādānaṃ pavattesi. So yāvajīvaṃ dānaṃ datvā ‘‘imaṃ mama dānavaṃsaṃ mā upacchindathā’’ti putte anusāsitvā jīvitapariyosāne sakko hutvā nibbatti. Puttopissa tatheva dānaṃ datvā cando hutvā nibbatti, tassa putto sūriyo hutvā nibbatti, tassa putto mātali hutvā nibbatti, tassa putto pañcasikho hutvā nibbatti, tassa pana putto chaṭṭho seṭṭhiṭṭhānaṃ laddhā macchariyakosiyo nāma ahosi asītikoṭivibhavoyeva. So ‘‘mama pitupitāmahā bālā ahesuṃ, dukkhena sambhataṃ dhanaṃ chaḍḍesuṃ, ahaṃ pana dhanaṃ rakkhissāmi, kassaci kiñci na dassāmī’’ti cintetvā dānasālā viddhaṃsetvā agginā jhāpetvā thaddhamaccharī ahosi.</p>



<p class="bodytext">Athassa gehadvāre yācakā sannipatitvā bāhā paggayha, ‘‘mahāseṭṭhi, mā attano pitupitāmahānaṃ dānavaṃsaṃ nāsayi, dānaṃ dehī’’ti mahāsaddena parideviṃsu. Taṃ sutvā mahājano ‘‘macchariyakosiyena <a name="V5.0381"></a> attano dānavaṃso upacchinno’’ti taṃ garahi. So lajjito nivesanadvāre yācakānaṃ āgatāgataṭṭhānaṃ nivāretuṃ ārakkhaṃ ṭhapesi. Te nippaccayā hutvā puna tassa gehadvāraṃ na olokesuṃ. So tato paṭṭhāya dhanameva saṃharati, neva attanā paribhuñjati, na puttadārādīnaṃ deti, kañjikabilaṅgadutiyaṃ sakuṇḍakabhattaṃ bhuñjati, mūlaphalamattatantāni thūlavatthāni nivāseti, paṇṇachattaṃ matthake dhāretvā jaraggoṇayuttena jajjararathakena yāti. Iti tassa asappurisassa tattakaṃ <a name="P5.0384"></a> dhanaṃ sunakhena laddhaṃ nāḷikeraṃ viya ahosi.</p>



<p class="bodytext">So <a name="M5.0409"></a> ekadivasaṃ rājūpaṭṭhānaṃ gacchanto ‘‘anuseṭṭhiṃ ādāya gamissāmī’’ti tassa gehaṃ agamāsi. Tasmiṃ khaṇe anuseṭṭhi puttadhītādīhi parivuto navasappipakkamadhusakkharacuṇṇehi saṅkhataṃ pāyāsaṃ bhuñjamāno nisinno hoti. So macchariyakosiyaṃ disvā āsanā vuṭṭhāya ‘‘ehi, mahāseṭṭhi, imasmiṃ pallaṅke nisīda, pāyāsaṃ bhuñjissāmā’’ti āha. Tassa pāyāsaṃ disvāva mukhe kheḷā uppajji, bhuñjitukāmo ahosi, evaṃ pana cintesi – ‘‘sacāhaṃ bhuñjissāmi, anuseṭṭhino mama gehaṃ āgatakāle paṭisakkāro kātabbo bhavissati, evaṃ me dhanaṃ nassissati, na bhuñjissāmī’’ti. Atha punappunaṃ yāciyamānopi ‘‘idāni me bhuttaṃ, suhitosmī’’ti na icchi. Anuseṭṭhimhi bhuñjante pana olokento mukhe sañjāyamānena kheḷena nisīditvā tassa bhattakiccāvasāne tena saddhiṃ rājanivesanaṃ gantvā rājānaṃ passitvā rājanivesanato otaritvā attano gehaṃ anuppatto pāyāsataṇhāya pīḷiyamāno cintesi – ‘‘sacāhaṃ ‘pāyāsaṃ bhuñjitukāmomhī’ti vakkhāmi, mahājano bhuñjitukāmo bhavissati, bahū taṇḍulādayo nassissanti, na kassaci kathessāmī’’ti. So rattindivaṃ pāyāsameva cintento vītināmetvāpi dhananāsanabhayena kassaci akathetvāva pipāsaṃ adhivāsesi, anukkamena adhivāsetuṃ asakkonto uppaṇḍuppaṇḍukajāto ahosi. Evaṃ santepi dhananāsanabhayena akathento aparabhāge dubbalo hutvā sayanaṃ upagūhitvā nipajji.</p>



<p class="bodytext">Atha naṃ bhariyā upagantvā hatthena piṭṭhiṃ parimajjamānā ‘‘kiṃ te, sāmi, aphāsuka’’nti pucchi. ‘‘Taveva sarīre aphāsukaṃ karohi, mama aphāsukaṃ natthī’’ti. ‘‘Sāmi, uppaṇḍuppaṇḍukajātosi, kiṃ nu te kāci cintā atthi, udāhu rājā te kupito, adu puttehi avamāno kato, atha vā pana kāci taṇhā uppannā’’ti? ‘‘Āma, taṇhā me uppannā’’ti. ‘‘Kathehi, sāmī’’ti? ‘‘Kathessāmi, sakkhissasi naṃ rakkhitu’’nti. ‘‘Rakkhitabbayuttakā ce, rakkhissāmī’’ti. Evampi <a name="P5.0385"></a> dhananāsanabhayena kathetuṃ na ussahi. Tāya punappunaṃ pīḷiyamāno kathesi – ‘‘bhadde, ahaṃ ekadivasaṃ anuseṭṭhiṃ navasappimadhusakkharacuṇṇehi saṅkhataṃ <a name="V5.0382"></a> pāyāsaṃ bhuñjantaṃ disvā tato paṭṭhāya tādisaṃ pāyāsaṃ bhuñjitukāmo jāto’’ti. ‘‘Asappurisa, kiṃ tvaṃ duggato, sakalamārāṇasivāsīnaṃ pahonakaṃ pāyāsaṃ pacissāmī’’ti. Athassa sīse daṇḍena paharaṇakālo <a name="M5.0410"></a> viya ahosi. So tassā kujjhitvā ‘‘jānāmahaṃ tava mahaddhanabhāvaṃ, sace te kulagharā ābhataṃ atthi, pāyāsaṃ pacitvā nāgarānaṃ dehī’’ti āha. ‘‘Tena hi ekavīthivāsīnaṃ pahonakaṃ katvā pacāmī’’ti. ‘‘Kiṃ te etehi, attano pana santakaṃ khādantū’’ti? ‘‘Tena hi ito cito ca sattasattagharavāsīnaṃ pahonakaṃ katvā pacāmī’’ti. ‘‘Kiṃ te etehī’’ti. ‘‘Tena hi imasmiṃ gehe parijanassā’’ti. ‘‘Kiṃ te etenā’’ti? ‘‘Tena hi bandhujanasseva pahonakaṃ katvā pacāmī’’ti. ‘‘Kiṃ te etenā’’ti? ‘‘Tena hi tuyhañca mayhañca pacāmi sāmī’’ti. ‘‘Kāsi tvaṃ, na tuyhaṃ vaṭṭatī’’ti? ‘‘Tena hi ekasseva te pahonakaṃ katvā pacāmī’’ti. ‘‘Mayhañca tvaṃ mā paci, gehe pana pacante bahū paccāsīsanti, mayhaṃ pana patthaṃ taṇḍulānaṃ catubhāgaṃ khīrassa accharaṃ sakkharāya karaṇḍakaṃ sappissa karaṇḍakaṃ madhussa ekañca pacanabhājanaṃ dehi, ahaṃ araññaṃ pavisitvā tattha pacitvā bhuñjāmī’’ti. Sā tathā akāsi. So taṃ sabbaṃ ceṭakena gāhāpetvā ‘‘gaccha asukaṭṭhāne tiṭṭhāhī’’ti taṃ purato pesetvā ekakova oguṇṭhikaṃ katvā aññātakavesena tattha gantvā nadītīre ekasmiṃ gacchamūle uddhanaṃ kāretvā dārudakaṃ āharāpetvā ‘‘tvaṃ gantvā ekasmiṃ magge ṭhatvā kañcideva disvā mama saññaṃ dadeyyāsi, mayā pakkositakāleva āgaccheyyāsī’’ti taṃ pesetvā aggiṃ katvā pāyāsaṃ paci.</p>



<p class="bodytext">Tasmiṃ khaṇe sakko devarājā dasasahassayojanaṃ alaṅkatadevanagaraṃ, saṭṭhiyojanaṃ <a name="P5.0386"></a> suvaṇṇavīthiṃ, yojanasahassubbedhaṃ vejayantaṃ, pañcayojanasatikaṃ sudhammasabhaṃ, saṭṭhiyojanaṃ paṇḍukambalasilāsanaṃ, pañcayojanāvaṭṭaṃ kañcanamālasetacchattaṃ, aḍḍhateyyakoṭisaṅkhā devaccharā, alaṅkatapaṭiyattaṃ attabhāvanti imaṃ attano siriṃ oloketvā ‘‘kiṃ nu kho katvā mayā ayaṃ yaso laddho’’ti cintetvā bārāṇasiyaṃ seṭṭhibhūtena pavattitaṃ dānaṃ addasa. Tato ‘‘mama puttādayo kuhiṃ nibbattā’’ti olokento ‘‘putto me cando devaputto hutvā nibbatti, tassa putto sūriyo, tassa putto, mātali, tassa putto, pañcasikho’’ti sabbesaṃ nibbattiṃ disvā ‘‘pañcasikhassa putto kīdiso’’ti olokento attano vaṃsassa upacchinnabhāvaṃ passi. Athassa etadahosi – ‘‘ayaṃ asappuriso maccharī hutvā neva attanā paribhuñjati<a name="M5.0411"></a>, na paresaṃ deti, mama vaṃso tena upacchinno, kālaṃ katvā niraye nibbattissati, ovādamassa datvā mama vaṃsaṃ patiṭṭhāpetvā etassa imasmiṃ devanagare nibbattanākāraṃ karissāmī’’ti. So candādayo pakkosāpetvā ‘‘etha manussapathaṃ gamissāma, macchariyakosiyena amhākaṃ vaṃso upacchinno<a name="V5.0383"></a>, dānasālā jhāpitā, neva attanā paribhuñjati, na paresaṃ deti, idāni pana pāyāsaṃ bhuñjitukāmo hutvā ‘ghare paccante aññassapi pāyāso dātabbo bhavissatī’ti araññaṃ pavisitvā ekakova pacati, etaṃ dametvā dānaphalaṃ jānāpetvā āgamissāma, apica kho pana amhehi sabbehi ekato yāciyamāno tattheva mareyya. Mama paṭhamaṃ gantvā pāyāsaṃ yācitvā nisinnakāle tumhe brāhmaṇavaṇṇena paṭipāṭiyā āgantvā yāceyyāthā’’ti vatvā sayaṃ tāva brāhmaṇavaṇṇena taṃ upasaṅkamitvā ‘‘bho, kataro bārāṇasigamanamaggo’’ti pucchi. Atha naṃ macchariyakosiyo ‘‘kiṃ ummattakosi, bārāṇasimaggampi na jānāsi, kiṃ ito esi, etto yāhī’’ti āha.</p>



<p class="bodytext">Sakko tassa vacanaṃ sutvā asuṇanto viya ‘‘kiṃ kathesī’’ti taṃ upagacchateva. Sopi, ‘‘are<a name="P5.0387"></a>, badhira brāhmaṇa, kiṃ ito esi, purato yāhī’’ti viravi. Atha naṃ sakko, ‘‘bho, kasmā viravasi, dhūmo paññāyati, aggi paññāyati, pāyāso paccati, brāhmaṇānaṃ nimantanaṭṭhānena bhavitabbaṃ, ahampi brāhmaṇānaṃ bhojanakāle thokaṃ labhissāmi, kiṃ maṃ nicchubhasī’’ti vatvā ‘‘natthettha brāhmaṇānaṃ nimantanaṃ, purato yāhī’’ti vutte ‘‘tena hi kasmā kujjhasi, tava bhojanakāle thokaṃ labhissāmī’’ti āha. Atha naṃ so ‘‘ahaṃ te ekasitthampi na dassāmi, thokaṃ idaṃ mama yāpanamattameva, mayāpi cetaṃ yācitvāva laddhaṃ, tvaṃ aññato āhāraṃ pariyesāhī’’ti vatvā bhariyaṃ yācitvā laddhabhāvaṃ sandhāyeva vatvā gāthamāha –</p>



<p class="hangnum"><span class="newparamark" id="kn14b_21_para192"></span><a name="para192"></a><span class="paranum">192</span>.</p>



<p class="gatha1"> ‘‘Neva kiṇāmi napi vikkiṇāmi, na cāpi me sannicayo ca atthi;</p>



<p class="gathalast">Sukiccharūpaṃ vatidaṃ parittaṃ, patthodano nālamayaṃ duvinna’’nti.</p>



<p class="bodytext">Taṃ <a name="M5.0412"></a> sutvā sakko ‘‘ahampi te madhurasaddena ekaṃ silokaṃ kathessāmi, taṃ suṇāhī’’ti vatvā ‘‘na me tava silokena attho’’ti tassa vārentasseva gāthādvayamāha –</p>



<p class="hangnum"><span class="newparamark" id="kn14b_21_para193"></span><a name="para193"></a><span class="paranum">193</span>.</p>



<p class="gatha1"> ‘‘Appamhā appakaṃ dajjā, anumajjhato majjhakaṃ;</p>



<p class="gathalast">Bahumhā bahukaṃ dajjā, adānaṃ nūpapajjati.</p>



<p class="hangnum"><span class="newparamark" id="kn14b_21_para194"></span><a name="para194"></a><span class="paranum">194</span>.</p>



<p class="gatha1"> ‘‘Taṃ taṃ vadāmi kosiya, dehi dānāni bhuñja ca;</p>



<p class="gathalast">Ariyamaggaṃ samāruha, nekāsī labhate sukha’’nti.</p>



<p class="bodytext">Tattha <a name="V5.0384"></a> <span class="bld">anumajjhato majjhaka</span>nti appamattakampi majjhe chetvā dve koṭṭhāse karitvā ekaṃ koṭṭhāsaṃ datvā tato avasesato anumajjhatopi puna majjhe chetvā eko koṭṭhāso dātabboyeva. <span class="bld">Adānaṃ nūpapajjatī</span>ti appaṃ vā bahuṃ vā dinnaṃ hotu, adānaṃ nāma na hoti, tampi dānameva mahapphalameva.</p>



<p class="bodytext">So <a name="P5.0388"></a> tassa vacanaṃ sutvā ‘‘manāpaṃ te, brāhmaṇa, kathitaṃ, pāyāse pakke thokaṃ labhissasi, nisīdāhī’’ti āha. Sakko ekamante nisīdi. Tasmiṃ nisinne cando teneva niyāmena upasaṅkamitvā tatheva kathaṃ pavattetvā tassa vārentasseva gāthādvayamāha –</p>



<p class="hangnum"><span class="newparamark" id="kn14b_21_para195"></span><a name="para195"></a><span class="paranum">195</span>.</p>



<p class="gatha1"> ‘‘Moghañcassa hutaṃ hoti, moghañcāpi samīhitaṃ;</p>



<p class="gathalast">Atithismiṃ yo nisinnasmiṃ, eko bhuñjati bhojanaṃ.</p>



<p class="hangnum"><span class="newparamark" id="kn14b_21_para196"></span><a name="para196"></a><span class="paranum">196</span>.</p>



<p class="gatha1"> Taṃ taṃ vadāmi kosiya, dehi dānāni bhuñja ca;</p>



<p class="gathalast">Ariyamaggaṃ samāruha, nekāsī labhate sukha’’nti.</p>



<p class="bodytext">Tattha <span class="bld">samīhita</span>nti dhanuppādanavīriyaṃ.</p>



<p class="bodytext">So tassa vacanaṃ sutvā kicchena kasirena ‘‘tena hi nisīda, thokaṃ labhissasī’’ti āha. So gantvā sakkassa santike nisīdi. Tato sūriyo teneva nayena upasaṅkamitvā tatheva kathaṃ pavattetvā tassa vārentasseva gāthādvayamāha –</p>



<p class="hangnum"><span class="newparamark" id="kn14b_21_para197"></span><a name="para197"></a><span class="paranum">197</span>.</p>



<p class="gatha1"> ‘‘Saccañcassa hutaṃ hoti, saccañcāpi samīhitaṃ;</p>



<p class="gathalast">Atithismiṃ yo nisinnasmiṃ, neko bhuñjati bhojanaṃ.</p>



<p class="hangnum"><span class="newparamark" id="kn14b_21_para198"></span><a name="para198"></a><span class="paranum">198</span>.</p>



<p class="gatha1"> ‘‘Taṃ <a name="M5.0413"></a> taṃ vadāmi kosiya, dehi dānāni bhuñja ca;</p>



<p class="gathalast">Ariyamaggaṃ samāruha, nekāsī labhate sukha’’nti.</p>



<p class="bodytext">Tassapi vacanaṃ sutvā kicchena kasirena ‘‘tena hi nisīda, thokaṃ labhissasī’’ti āha. So gantvā candassa santike nisīdi. Atha naṃ mātali teneva nayena upasaṅkamitvā tatheva kathaṃ pavattetvā tassa vārentasseva imā gāthā abhāsi –</p>



<p class="hangnum"><span class="newparamark" id="kn14b_21_para199"></span><a name="para199"></a><span class="paranum">199</span>.</p>



<p class="gatha1"> ‘‘Sarañca <a name="V5.0385"></a> juhati poso, bahukāya gayāya ca;</p>



<p class="gathalast">Doṇe timbarutitthasmiṃ, sīghasote mahāvahe.</p>



<p class="hangnum"><span class="newparamark" id="kn14b_21_para200"></span><a name="para200"></a><span class="paranum">200</span>.</p>



<p class="gatha1"> ‘‘Atra cassa hutaṃ hoti, atra cassa samīhitaṃ;</p>



<p class="gathalast">Atithismiṃ yo nisinnasmiṃ, neko bhuñjati bhojanaṃ.</p>



<p class="hangnum"><span class="newparamark" id="kn14b_21_para201"></span><a name="para201"></a><span class="paranum">201</span>.</p>



<p class="gatha1"> ‘‘Taṃ taṃ vadāmi kosiya, dehi dānāni bhuñja ca;</p>



<p class="gathalast">Ariyamaggaṃ samāruha, nekāsī labhate sukha’’nti.</p>



<p class="bodytext">Tāsaṃ attho – yo puriso ‘‘nāgayakkhādīnaṃ balikammaṃ karomī’’ti samuddasoṇḍipokkharaṇīādīsu yaṃ kiñci sarañca upagantvā juhati, tattha balikammaṃ karoti<a name="P5.0389"></a>, tathā bahukāya nadiyā gayāya pokkharaṇiyā doṇanāmake ca timbarunāmake ca titthe sīghasote mahante vārivahe. <span class="bld">Atra cassā</span>ti yadi atrāpi etesu sarādīsu assa purisassa hutañceva samīhitañca hoti, saphalaṃ sukhudrayaṃ sampajjati. Atithismiṃ yo nisinnasmiṃ neko bhuñjati bhojanaṃ, ettha vattabbameva natthi, tena taṃ vadāmi – kosiya, dānāni ca dehi, sayañca bhuñja, ariyānaṃ dānābhiratānaṃ buddhādīnaṃ maggaṃ abhiruha. Na hi ekāsī ekova bhuñjamāno sukhaṃ nāma labhatīti.</p>



<p class="bodytext">So tassapi vacanaṃ sutvā pabbatakūṭena otthaṭo viya kicchena kasirena ‘‘tena hi nisīda, thokaṃ labhissasī’’ti āha. Mātali gantvā sūriyassa santike nisīdi. Tato pañcasikho teneva nayena upasaṅkamitvā tatheva kathaṃ pavattetvā tassa vārentasseva gāthādvayamāha –</p>



<p class="hangnum"><span class="newparamark" id="kn14b_21_para202"></span><a name="para202"></a><span class="paranum">202</span>.</p>



<p class="gatha1"> ‘‘Baḷisañhi <a name="M5.0414"></a> so nigilati, dīghasuttaṃ sabandhanaṃ;</p>



<p class="gathalast">Atithismiṃ yo nisinnasmiṃ, eko bhuñjati bhojanaṃ.</p>



<p class="hangnum"><span class="newparamark" id="kn14b_21_para203"></span><a name="para203"></a><span class="paranum">203</span>.</p>



<p class="gatha1"> ‘‘Taṃ taṃ vadāmi kosiya, dehi dānāni bhuñja ca;</p>



<p class="gathalast">Ariyamaggaṃ samāruha, nekāsī labhate sukha’’nti.</p>



<p class="bodytext">Macchariyakosiyo taṃ sutvā dukkhavedano nitthunanto ‘‘tena hi nisīda, thokaṃ labhissasī’’ti āha. Pañcasikho gantvā mātalissa santike nisīdi. Iti tesu pañcasu brāhmaṇesu <a name="V5.0386"></a> nisinnamattesveva pāyāso pacci. Atha naṃ kosiyo uddhanā otāretvā ‘‘tumhākaṃ pattāni āharathā’’ti āha. Te anuṭṭhāya yathānisinnāva hatthe pasāretvā himavantato māluvapattāni āhariṃsu. Kosiyo tāni disvā ‘‘tumhākaṃ etesu pattesu dātabbapāyāso natthi, khadirādīnaṃ pattāni āharathā’’ti āha. Te tānipi āhariṃsu. Ekekaṃ pattaṃ yodhaphalakappamāṇaṃ ahosi. So sabbesaṃ dabbiyā pāyāsaṃ adāsi, sabbantimassa dānakālepi ukkhaliyā ūnaṃ na paññāyi, pañcannampi datvā sayaṃ ukkhaliṃ gahetvā nisīdi. Tasmiṃ khaṇe pañcasikho uṭṭhāya attabhāvaṃ vijahitvā sunakho hutvā tesaṃ purato passāvaṃ karonto agamāsi. Brāhmaṇā attano pāyāsaṃ pattena pidahiṃsu. Kosiyassa hatthapiṭṭhe passāvabindu pati. Brāhmaṇā <a name="P5.0390"></a> kuṇḍikāhi udakaṃ gahetvā pāyāsaṃ abbhukiritvā bhuñjamānā viya ahesuṃ. Kosiyo ‘‘mayhampi udakaṃ detha, hatthaṃ dhovitvā bhuñjissāmī’’ti āha. ‘‘Tava udakaṃ āharitvā hatthaṃ dhovā’’ti. ‘‘Mayā tumhākaṃ pāyāso dinno, mayhaṃ thokaṃ udakaṃ dethā’’ti. ‘‘Mayaṃ piṇḍapaṭipiṇḍakammaṃ nāma na karomā’’ti. ‘‘Tena hi imaṃ ukkhaliṃ oloketha, hatthaṃ dhovitvā āgamissāmī’’ti nadiṃ otari. Tasmiṃ khaṇe sunakho ukkhaliṃ passāvassa pūresi. So taṃ passāvaṃ karontaṃ disvā mahantaṃ daṇḍamādāya taṃ tajjento āgacchi. So assājānīyamatto hutvā taṃ anubandhanto nānāvaṇṇo ahosi, kāḷopi hoti setopi suvaṇṇavaṇṇopi kabaropi uccopi nīcopi, evaṃ nānāvaṇṇo hutvā macchariyakosiyaṃ anubandhi. So maraṇabhayabhīto brāhmaṇe upasaṅkami. Tepi uppatitvā ākāse ṭhitā. So tesaṃ taṃ iddhiṃ disvā gāthamāha –</p>



<p class="hangnum"><span class="newparamark" id="kn14b_21_para204"></span><a name="para204"></a><span class="paranum">204</span>.</p>



<p class="gatha1"> ‘‘Uḷāravaṇṇā <a name="M5.0415"></a> vata brāhmaṇā ime, ayañca vo sunakho kissa hetu;</p>



<p class="bodytext">Uccāvacaṃ vaṇṇanibhaṃ vikubbati, akkhātha no brāhmaṇā ke nu tumhe’’ti.</p>



<p class="bodytext">Taṃ sutvā sakko devarājā –</p>



<p class="hangnum"><span class="newparamark" id="kn14b_21_para205"></span><a name="para205"></a><span class="paranum">205</span>.</p>



<p class="gatha1"> ‘‘Cando ca sūriyo ca ubho idhāgatā, ayaṃ pana mātali devasārathi;</p>



<p class="gathalast">Sakkohamasmi tidasānamindo; Eso ca kho pañcasikhoti vuccatī’’ti.</p>



<p class="bodytext">Gāthaṃ vatvā tassa yasaṃ vaṇṇento gāthamāha –</p>



<p class="hangnum"><span class="newparamark" id="kn14b_21_para206"></span><a name="para206"></a><span class="paranum">206</span>.</p>



<p class="gatha1"> ‘‘Pāṇissarā <a name="V5.0387"></a> mudiṅgā ca, murajālambarāni ca;</p>



<p class="gathalast">Suttamenaṃ pabodhenti, paṭibuddho ca nandatī’’ti.</p>



<p class="bodytext">So tassa vacanaṃ sutvā ‘‘sakka, evarūpaṃ dibbasampattiṃ kinti katvā labhasī’’ti pucchi. Sakko ‘‘adānasīlā tāva pāpadhammā maccharino devalokaṃ na gacchanti, niraye nibbattantī’’ti dassento –</p>



<p class="hangnum"><span class="newparamark" id="kn14b_21_para207"></span><a name="para207"></a><span class="paranum">207</span>.</p>



<p class="gatha1"> ‘‘Ye <a name="P5.0391"></a> kecime maccharino kadariyā, paribhāsakā samaṇabrāhmaṇānaṃ;</p>



<p class="gathalast">Idheva nikkhippa sarīradehaṃ, kāyassa bhedā nirayaṃ vajantī’’ti. –</p>



<p class="unindented">Imaṃ gāthaṃ vatvā dhamme ṭhitānaṃ devalokapaṭilābhaṃ dassetuṃ gāthamāha –</p>



<p class="hangnum"><span class="newparamark" id="kn14b_21_para208"></span><a name="para208"></a><span class="paranum">208</span>.</p>



<p class="gatha1"> ‘‘Ye kecime suggatimāsamānā, dhamme ṭhitā saṃyame saṃvibhāge;</p>



<p class="gathalast">Idheva nikkhippa sarīradehaṃ, kāyassa bhedā sugatiṃ vajantī’’ti.</p>



<p class="bodytext">Tattha <span class="bld">āsamānā</span>ti āsīsantā. Ye keci sugatiṃ āsīsanti, sabbe te saṃyamasaṅkhāte dasasīladhamme saṃvibhāgasaṅkhāte dānadhamme ca ṭhitā <a name="M5.0416"></a> hutvā idha sarīrasaṅkhātaṃ dehaṃ nikkhipitvā tassa kāyassa bhedā sugatiṃ vajantīti attho.</p>



<p class="bodytext">Evaṃ vatvā ca pana, ‘‘kosiya, na mayaṃ tava santike pāyāsatthāya āgatā, kāruññena pana taṃ anukampamānā āgatāmhā’’ti tassa pakāsetuṃ āha –</p>



<p class="hangnum"><span class="newparamark" id="kn14b_21_para209"></span><a name="para209"></a><span class="paranum">209</span>.</p>



<p class="gatha1"> ‘‘Tvaṃ nosi ñāti purimāsu jātisu, so maccharī rosako pāpadhammo;</p>



<p class="gathalast">Taveva atthāya idhāgatamhā, mā pāpadhammo nirayaṃ gamitthā’’ti.</p>



<p class="bodytext">Tattha <span class="bld">so</span>ti so tvaṃ. <span class="bld">Mā pāpadhammo</span>ti ayaṃ amhākaṃ ñāti pāpadhammo mā nirayaṃ agamāti etadatthaṃ āgatamhāti attho.</p>



<p class="bodytext">Taṃ sutvā kosiyo ‘‘atthakāmā kira me, ete maṃ nirayā uddharitvā sagge patiṭṭhāpetukāmā’’ti tuṭṭhacitto āha –</p>



<p class="hangnum"><span class="newparamark" id="kn14b_21_para210"></span><a name="para210"></a><span class="paranum">210</span>.</p>



<p class="gatha1"> ‘‘Addhā <a name="V5.0388"></a> maṃ vo hitakāmā, yaṃ maṃ samanusāsatha;</p>



<p class="gathalast">Sohaṃ tathā karissāmi, sabbaṃ vuttaṃ hitesibhi.</p>



<p class="hangnum"><span class="newparamark" id="kn14b_21_para211"></span><a name="para211"></a><span class="paranum">211</span>.</p>



<p class="gatha1"> ‘‘Esāhamajjeva uparamāmi, na cāhaṃ kiñci kareyya pāpaṃ;</p>



<p class="gathalast">Na <a name="P5.0392"></a> cāpi me kiñci adeyyamatthi, na cāpidatvā udakaṃ pivāmi.</p>



<p class="hangnum"><span class="newparamark" id="kn14b_21_para212"></span><a name="para212"></a><span class="paranum">212</span>.</p>



<p class="gatha1"> ‘‘Evañca me dadato sabbakālaṃ, bhogā ime vāsava khīyissanti;</p>



<p class="gathalast">Tato ahaṃ pabbajissāmi sakka, hitvāna kāmāni yathodhikānī’’ti.</p>



<p class="bodytext">Tattha <span class="bld">ma</span>nti mama. <span class="bld">Vo</span>ti tumhe. <span class="bld">Yaṃ ma</span>nti yena maṃ samanusāsatha, tena me tumhe hitakāmā. <span class="bld">Tathā</span>ti yathā vadatha, tatheva karissāmi. <span class="bld">Uparamāmī</span>ti maccharibhāvato uparamāmi. <span class="bld">Adeyyamatthī</span>ti ito paṭṭhāya ca mama ālopato upaḍḍhampi adeyyaṃ nāma natthi, <span class="bld">na cāpidatvā</span>ti udakapasatampi <a name="M5.0417"></a> cāhaṃ labhitvā adatvā na pivissāmi. <span class="bld">Khīyissantī</span>ti vikkhīyissanti. <span class="bld">Yathodhikānī</span>ti vatthukāmakilesakāmavasena yathāṭhitakoṭṭhāsāniyeva.</p>



<p class="bodytext">Sakko macchariyakosiyaṃ dametvā nibbisevanaṃ katvā dānaphalaṃ jānāpetvā dhammadesanāya pañcasu sīlesu patiṭṭhāpetvā saddhiṃ tehi devanagarameva gato. Macchariyakosiyopi nagaraṃ pavisitvā rājānaṃ anujānāpetvā ‘‘gahitagahitabhājanāni pūretvā gaṇhantū’’ti yācakānaṃ dhanaṃ datvā tasmiṃ khīṇe nikkhamma himavantato dakkhiṇapasse gaṅgāya ceva ekassa ca jātassarassa antare paṇṇasālaṃ katvā pabbajitvā vanamūlaphalāhāro tattha ciraṃ vihāsi, jaraṃ pāpuṇi. Tadā sakkassa āsā saddhā sirī hirīti catasso dhītaro honti. Tā bahuṃ dibbagandhamālaṃ ādāya udakakīḷanatthāya anotattadahaṃ gantvā tattha kīḷitvā manosilātale nisīdiṃsu. Tasmiṃ khaṇe nārado nāma brāhmaṇatāpaso tāvatiṃsabhavanaṃ divāvihāratthāya gantvā nandanavanacittalatāvanesu divāvihāraṃ katvā pāricchattakapupphaṃ chattaṃ viya chāyatthāya dhārayamāno manosilātalamatthakena attano vasanaṭṭhānaṃ kañcanaguhaṃ gacchati. Atha tā tassa hatthe taṃ pupphaṃ disvā yāciṃsu. Tamatthaṃ <a name="P5.0393"></a> pakāsento satthā āha –</p>



<p class="hangnum"><span class="newparamark" id="kn14b_21_para213"></span><a name="para213"></a><span class="paranum">213</span>.</p>



<p class="gatha1"> ‘‘Naguttame girivare gandhamādane, modanti tā devavarābhipālitā;</p>



<p class="gathalast">Athāgamā isivaro sabbalokagū, supupphitaṃ dumavarasākhamādiya.</p>



<p class="hangnum"><span class="newparamark" id="kn14b_21_para214"></span><a name="para214"></a><span class="paranum">214</span>.</p>



<p class="gatha1"> ‘‘Suciṃ <a name="V5.0389"></a> sugandhaṃ tidasehi sakkataṃ, pupphuttamaṃ amaravarehi sevitaṃ;</p>



<p class="gathalast">Aladdha maccehiva dānavehi vā, aññatra devehi tadārahaṃ hidaṃ.</p>



<p class="hangnum"><span class="newparamark" id="kn14b_21_para215"></span><a name="para215"></a><span class="paranum">215</span>.</p>



<p class="gatha1"> ‘‘Tato <a name="M5.0418"></a> catasso kanakattacūpamā, uṭṭhāya nāriyo pamadādhipā muniṃ;</p>



<p class="gathalast">Āsā ca saddhā ca sirī tato hirī, iccabravuṃ nāradadeva brāhmaṇaṃ.</p>



<p class="hangnum"><span class="newparamark" id="kn14b_21_para216"></span><a name="para216"></a><span class="paranum">216</span>.</p>



<p class="gatha1"> ‘‘Sace anuddiṭṭhaṃ tayā mahāmuni, pupphaṃ imaṃ pārichattassa bramhe;</p>



<p class="gathalast">Dadāhi no sabbā gati te ijjhatu, tuvampi no hohi yatheva vāsavo.</p>



<p class="hangnum"><span class="newparamark" id="kn14b_21_para217"></span><a name="para217"></a><span class="paranum">217</span>.</p>



<p class="gatha1"> ‘‘Taṃ yācamānābhisamekkha nārado, iccabravī saṃkalahaṃ udīrayi;</p>



<p class="gathalast">Na mayhamatthatthi imehi koci naṃ, yāyeva vo seyyasi sā piḷandhathā’’ti.</p>



<p class="bodytext">Tattha <span class="bld">girivare</span>ti purimassa vevacanaṃ. <span class="bld">Devavarābhipālitā</span>ti sakkena rakkhitā. <span class="bld">Sabbalokagū</span>ti devaloke ca manussaloke ca sabbattha gamanasamattho. <span class="bld">Dumavarasākhamādiyā</span>ti sākhāya jātattā dumavarasākhanti laddhanāmaṃ pupphaṃ gahetvā. <span class="bld">Sakkata</span>nti katasakkāraṃ. <span class="bld">Amaravarehī</span>ti sakkaṃ sandhāya vuttaṃ. <span class="bld">Aññatra devehī</span>ti ṭhapetvā deve ca iddhimante ca aññehi manussehi vā yakkhādīhi vā aladdhaṃ. <span class="bld">Tadārahaṃ hida</span>nti tesaṃyeva hi taṃ arahaṃ anucchavikaṃ. <span class="bld">Kanakattacūpamā</span>ti kanakūpamā tacā. <span class="bld">Uṭṭhāyā</span>ti ayyo mālāgandhavilepanādipaṭivirato pupphaṃ na piḷandhissati, ekasmiṃ padese chaḍḍessati, etha taṃ yācitvā pupphaṃ piḷandhissāmāti hatthe pasāretvā yācamānā ekappahāreneva uṭṭhahitvā. <span class="bld">Pamadādhipā</span>ti pamadānaṃ uttamā. <span class="bld">Muni</span>nti isiṃ.</p>



<p class="bodytext"><span class="bld">Anuddiṭṭha</span>nti ‘‘asukassa nāma dassāmī’’ti na uddiṭṭhaṃ. <span class="bld">Sabbā gati te ijjhatū</span>ti sabbā te cittagati ijjhatu, patthitapatthitassa <a name="P5.0394"></a> lābhī hohīti tassa thulimaṅgalaṃ vadanti. <span class="bld">Yatheva vāsavo</span>ti yathā amhākaṃ pitā vāsavo icchiticchitaṃ deti, tatheva no tvampi hohīti. <span class="bld">Ta</span>nti taṃ pupphaṃ. <span class="bld">Abhisamekkhā</span>ti disvā. <span class="bld">Saṃkalaha</span>nti nānāgāhaṃ kalahavaḍḍhanaṃ kathaṃ udīrayi. <span class="bld">Imehī</span>ti imehi pupphehi nāma mayhaṃ attho natthi, paṭivirato ahaṃ <a name="M5.0419"></a> mālādhāraṇatoti dīpeti. <span class="bld">Yāyeva vo seyyasī</span>ti yā tumhākaṃ antare jeṭṭhikā. <span class="bld">Sā piḷandhathā</span>ti sā etaṃ piḷandhatūti attho.</p>



<p class="bodytext">Tā <a name="V5.0390"></a> catassopi tassa vacanaṃ sutvā gāthamāhaṃsu –</p>



<p class="hangnum"><span class="newparamark" id="kn14b_21_para218"></span><a name="para218"></a><span class="paranum">218</span>.</p>



<p class="gatha1"> ‘‘Tvaṃ nottamevābhisamekkha nārada, yassicchasi tassā anuppavecchasu;</p>



<p class="gathalast">Yassā hi no nārada tvaṃ padassasi, sāyeva no hehiti seṭṭhasammatā’’ti.</p>



<p class="bodytext">Tattha <span class="bld">tvaṃ nottamevā</span>ti uttamamahāmuni tvameva no upadhārehi. Tāsaṃ vacanaṃ sutvā nārado tā ālapanto gāthamāha –</p>



<p class="hangnum"><span class="newparamark" id="kn14b_21_para219"></span><a name="para219"></a><span class="paranum">219</span>.</p>



<p class="gatha1"> ‘‘Akallametaṃ vacanaṃ sugatte, ko brāhmaṇo saṃkalahaṃ udīraye;</p>



<p class="gathalast">Gantvāna bhūtādhipameva pucchatha, sace na jānātha idhuttamādhame’’nti.</p>



<p class="bodytext">Tassattho – bhadde sugatte, idaṃ tumhehi vuttaṃ vacanaṃ mama ayuttaṃ, evañhi sati mayā tumhesu ekaṃ seṭṭhaṃ, sesā hīnā karontena kalaho vaḍḍhito bhavissati, ko bāhitapāpo brāhmaṇo kalahaṃ udīraye vaḍḍheyya. Evarūpassa hi kalahavaḍḍhanaṃ nāma ayuttaṃ, tasmā ito gatvā attano pitaraṃ bhūtādhipaṃ sakkameva pucchatha, sace attano uttamaṃ adhamañca na jānāthāti.</p>



<p class="bodytext">Tato satthā gāthamāha –</p>



<p class="hangnum"><span class="newparamark" id="kn14b_21_para220"></span><a name="para220"></a><span class="paranum">220</span>.</p>



<p class="gatha1"> ‘‘Tā nāradena paramappakopitā, udīritā vaṇṇamadena mattā;</p>



<p class="gathalast">Sakāse gantvāna sahassacakkhuno, pucchiṃsu bhūtādhipaṃ kā nu seyyasī’’ti.</p>



<p class="bodytext">Tattha <a name="M5.0420"></a> <span class="bld">paramappakopitā</span>ti pupphaṃ adadantena ativiya kopitā tassa kupitā hutvā. <span class="bld">Udīritā</span>ti ‘‘bhūtādhipameva pucchathā’’ti vuttā. <span class="bld">Sahassacakkhuno</span>ti sakkassa santikaṃ gantvā. <span class="bld">Kā nū</span>ti amhākaṃ antare katamā uttamāti pucchiṃsu.</p>



<p class="bodytext">Evaṃ <a name="P5.0395"></a> pucchitvā ṭhitā –</p>



<p class="hangnum"><span class="newparamark" id="kn14b_21_para221"></span><a name="para221"></a><span class="paranum">221</span>.</p>



<p class="gatha1"> ‘‘Tā disvā āyattamanā purindado, iccabravī devavaro katañjalī;</p>



<p class="gathalast">Sabbāva vo hotha sugatte sādisī, koneva bhadde kalahaṃ udīrayī’’ti.</p>



<p class="bodytext">Tattha <a name="V5.0391"></a> <span class="bld">tā disvā</span>ti, bhikkhave, catassopi attano santikaṃ āgatā disvā. <span class="bld">Āyattamanā</span>ti ussukkamanā byāvaṭacittā. <span class="bld">Katañjalī</span>ti namassamānāhi devatāhi paggahitañjalī. <span class="bld">Sādisī</span>ti sabbāva tumhe sādisiyo. <span class="bld">Ko nevā</span>ti ko nu evaṃ. <span class="bld">Kalahaṃ udīrayī</span>ti idaṃ nānāgāhaṃ viggahaṃ kathesi vaḍḍhesi.</p>



<p class="bodytext">Athassa tā kathayamānā gāthamāhaṃsu –</p>



<p class="hangnum"><span class="newparamark" id="kn14b_21_para222"></span><a name="para222"></a><span class="paranum">222</span>.</p>



<p class="gatha1"> ‘‘Yo sabbalokaccarito mahāmuni, dhamme ṭhito nārado saccanikkamo;</p>



<p class="gatha2">So nobravi girivare gandhamādane, gantvāna bhūtādhipameva pucchatha;</p>



<p class="gathalast">Sace na jānātha idhuttamādhama’’nti.</p>



<p class="bodytext">Tattha <span class="bld">saccanikkamo</span>ti tathaparakkamo.</p>



<p class="bodytext">Taṃ sutvā sakko ‘‘imā catassopi mayhaṃ dhītarova, sacāhaṃ ‘etāsu ekā guṇasampannā uttamā’ti vakkhāmi, sesā kujjhissanti, na sakkā ayaṃ aḍḍo vinicchinituṃ, imā himavante kosiyatāpasassa santikaṃ pesesāmi, so etāsaṃ aḍḍaṃ vinicchinissatī’’ti cintetvā ‘‘ahaṃ tumhākaṃ aḍḍaṃ na vinicchinissāmi, himavante kosiyo nāma tāpaso atthi, tassāhaṃ attano sudhābhojanaṃ pesessāmi, so parassa adatvā na bhuñjati, dadanto <a name="M5.0421"></a> ca vicinitvā guṇavantānaṃ deti, yā tumhesu tassa hatthato bhattaṃ labhissati, sā uttamā bhavissatī’’ti ācikkhanto gāthamāha –</p>



<p class="hangnum"><span class="newparamark" id="kn14b_21_para223"></span><a name="para223"></a><span class="paranum">223</span>.</p>



<p class="gatha1"> ‘‘Asu brahāraññacaro mahāmuni, nādatvā bhattaṃ varagatte bhuñjati;</p>



<p class="gatha2">Viceyya dānāni dadāti kosiyo,</p>



<p class="gathalast">Yassā hi so dassati sāva seyyasī’’ti.</p>



<p class="bodytext">Tattha <a name="P5.0396"></a> <span class="bld">brahāraññadharo</span>ti mahāaraññavāsī.</p>



<p class="bodytext">Iti so tāpasassa santikaṃ pesetvā mātaliṃ pakkosāpetvā tassa santikaṃ pesento anantaraṃ gāthamāha –</p>



<p class="hangnum"><span class="newparamark" id="kn14b_21_para224"></span><a name="para224"></a><span class="paranum">224</span>.</p>



<p class="gatha1"> ‘‘Asū <a name="V5.0392"></a> hi yo sammati dakkhiṇaṃ disaṃ, gaṅgāya tīre himavantapassani;</p>



<p class="gathalast">Sa kosiyo dullabhapānabhojano, tassa sudhaṃ pāpaya devasārathī’’ti.</p>



<p class="bodytext">Tattha <span class="bld">sammatī</span>ti vasati. <span class="bld">Dakkhiṇa</span>nti himavantassa dakkhiṇāya disāya. <span class="bld">Passanī</span>ti passe.</p>



<p class="bodytext">Tato satthā āha –</p>



<p class="hangnum"><span class="newparamark" id="kn14b_21_para225"></span><a name="para225"></a><span class="paranum">225</span>.</p>



<p class="gatha1"> ‘‘Sa mātalī devavarena pesito, sahassayuttaṃ abhiruyha sandanaṃ;</p>



<p class="gathalast">Sukhippameva upagamma assamaṃ, adissamāno munino sudhaṃ adā’’ti.</p>



<p class="bodytext">Tattha <span class="bld">adissamāno</span>ti, bhikkhave, so mātali devarājassa vacanaṃ sampaṭicchitvā taṃ assamaṃ gantvā adissamānakāyo hutvā tassa sudhaṃ adāsi, dadamāno ca rattiṃ padhānamanuyuñjitvā paccūsasamaye aggiṃ paricaritvā vibhātāya rattiyā udentaṃ sūriyaṃ namassamānassa ṭhitassa tassa hatthe sudhābhojanapātiṃ ṭhapesi.</p>



<p class="bodytext">Kosiyo <a name="M5.0422"></a> taṃ gahetvā ṭhitakova gāthādvayamāha –</p>



<p class="hangnum"><span class="newparamark" id="kn14b_21_para226"></span><a name="para226"></a><span class="paranum">226</span>.</p>



<p class="gatha1"> ‘‘Udaggihuttaṃ upatiṭṭhato hi me, pabhaṅkaraṃ lokatamonuduttamaṃ;</p>



<p class="gatha2">Sabbāni bhūtāni adhicca vāsavo;</p>



<p class="gathalast">Ko neva me pāṇisu kiṃ sudhodahi.</p>



<p class="hangnum"><span class="newparamark" id="kn14b_21_para227"></span><a name="para227"></a><span class="paranum">227</span>.</p>



<p class="gatha1"> ‘‘Saṅkhūpamaṃ setamatulyadassanaṃ, suciṃ sugandhaṃ piyarūpamabbhutaṃ;</p>



<p class="gathalast">Adiṭṭhapubbaṃ mama jātu cakkhubhi, kā devatā pāṇisu kiṃ sudhodahī’’ti.</p>



<p class="bodytext">Tattha <span class="bld">udaggihutta</span>nti udakaaggihuttaṃ paricaritvā aggisālato nikkhamma paṇṇasāladvāre ṭhatvā pabhaṅkaraṃ lokatamonudaṃ uttamaṃ ādiccaṃ upatiṭṭhato mama sabbāni bhūtāni adhicca atikkamitvā vattamāno vāsavo nu kho evaṃ mama pāṇīsu kiṃ sudhaṃ kiṃ nāmetaṃ odahi. ‘‘Saṅkhūpama’’ntiādīhi ṭhitakova sudhaṃ vaṇṇeti.</p>



<p class="bodytext">Tato <a name="P5.0397"></a> mātali āha –</p>



<p class="hangnum"><span class="newparamark" id="kn14b_21_para228"></span><a name="para228"></a><span class="paranum">228</span>.</p>



<p class="gatha1"> ‘‘Ahaṃ <a name="V5.0393"></a> mahindena mahesi pesito, sudhābhihāsiṃ turito mahāmuni;</p>



<p class="gathalast">Jānāsi maṃ mātali devasārathi, bhuñjassu bhattuttama mābhivārayi.</p>



<p class="hangnum"><span class="newparamark" id="kn14b_21_para229"></span><a name="para229"></a><span class="paranum">229</span>.</p>



<p class="gatha1"> ‘‘Bhuttā ca sā dvādasa hanti pāpake, khudaṃ pipāsaṃ aratiṃ daraklamaṃ;</p>



<p class="gathalast">Kodhūpanāhañca vivādapesuṇaṃ, sītuṇha tandiñca rasuttamaṃ ida’’nti.</p>



<p class="bodytext">Tattha <span class="bld">sudhābhihāsi</span>nti imaṃ sudhābhojanaṃ tuyhaṃ abhihariṃ. <span class="bld">Jānāsī</span>ti jānāhi maṃ tvaṃ, ahaṃ mātali nāma devasārathīti attho. <span class="bld">Mābhivārayī</span>ti na bhuñjāmīti appaṭikkhipitvā bhuñja mā papañca kari. <span class="bld">Pāpake</span>ti ayañhi <a name="M5.0423"></a> sudhā bhuttā dvādasa pāpadhamme hanati. <span class="bld">Khuda</span>nti paṭhamaṃ tāva chātabhāvaṃ hanati, dutiyaṃ pānīyapipāsaṃ, tatiyaṃ ukkaṇṭhitaṃ, catutthaṃ kāyadarathaṃ, pañcamaṃ kilantabhāvaṃ, chaṭṭhaṃ kodhaṃ, sattamaṃ upanāhaṃ, aṭṭhamaṃ vivādaṃ, navamaṃ pesuṇaṃ, dasamaṃ sītaṃ, ekādasamaṃ uṇhaṃ, dvādasamaṃ tandiṃ ālasiyabhāvaṃ, idaṃ rasuttamaṃ uttamarasaṃ sudhābhojanaṃ ime dvādasa pāpadhamme hanati.</p>



<p class="bodytext">Taṃ sutvā kosiyo attano vatasamādānaṃ āvikaronto –</p>



<p class="hangnum"><span class="newparamark" id="kn14b_21_para230"></span><a name="para230"></a><span class="paranum">230</span>.</p>



<p class="gatha1"> ‘‘Na kappatī mātali mayha bhuñjituṃ, pubbe adatvā iti me vatuttamaṃ;</p>



<p class="gathalast">Na cāpi ekāsnamariyapūjitaṃ, asaṃvibhāgī ca sukhaṃ na vindatī’’ti. –</p>



<p class="unindented">Gāthaṃ vatvā, ‘‘bhante, tumhehi parassa adatvā bhojane kaṃ dosaṃ disvā idaṃ vataṃ samādinna’’nti mātalinā puṭṭho āha –</p>



<p class="hangnum"><span class="newparamark" id="kn14b_21_para231"></span><a name="para231"></a><span class="paranum">231</span>.</p>



<p class="gatha1"> ‘‘Thīghātakā ye cime pāradārikā, mittadduno ye ca sapanti subbate;</p>



<p class="gathalast">Sabbe ca te maccharipañcamādhamā, tasmā adatvā udakampi nāsniye.</p>



<p class="hangnum"><span class="newparamark" id="kn14b_21_para232"></span><a name="para232"></a><span class="paranum">232</span>.</p>



<p class="gatha1"> ‘‘Sohitthiyā <a name="P5.0398"></a> vā purisassa vā pana, dassāmi dānaṃ vidusampavaṇṇitaṃ;</p>



<p class="gathalast">Saddhā vadaññū idha vītamaccharā, bhavanti hete sucisaccasammatā’’ti.</p>



<p class="bodytext">Tattha <span class="bld">pubbe</span>ti paṭhamaṃ adatvā, atha vā iti me pubbe vatuttamaṃ idaṃ pubbeva mayā vataṃ samādinnanti dasseti. <span class="bld">Na cāpi ekāsnamariyapūjita</span>nti ekakassa asanaṃ na ariyehi buddhādīhi <a name="V5.0394"></a> pūjitaṃ. <span class="bld">Sukha</span>nti dibbamānusikaṃ sukhaṃ na labhati. <span class="bld">Thīghātakā</span>ti itthighātakā. <span class="bld">Ye cime</span>ti ye ca ime. <span class="bld">Sapantī</span>ti akkosanti. <span class="bld">Subbate</span>ti dhammikasamaṇabrāhmaṇe. <span class="bld">Maccharipañcamā</span>ti maccharī pañcamo etesanti maccharipañcamā. <span class="bld">Adhamā</span>ti ime pañca adhamā nāma. <span class="bld">Tasmā</span>ti yasmā ahaṃ pañcamaadhamabhāvabhayena adatvā udakampi <span class="bld">nāsniye</span> na <a name="M5.0424"></a> paribhuñjissāmīti imaṃ vataṃ samādiyiṃ. <span class="bld">Sohitthiyā vā</span>ti so ahaṃ itthiyā vā. <span class="bld">Vidusampavaṇṇita</span>nti vidūhi paṇḍitehi buddhādīhi vaṇṇitaṃ. <span class="bld">Sucisaccasammatā</span>ti ete okappaniyasaddhāya samannāgatā vadaññū vītamaccharā purisā sucī ceva uttamasammatā ca hontīti attho.</p>



<p class="bodytext">Taṃ sutvā mātali dissamānakāyena aṭṭhāsi. Tasmiṃ khaṇe tā catasso devakaññāyo catuddisaṃ aṭṭhaṃsu, sirī pācīnadisāya aṭṭhāsi, āsā dakkhiṇadisāya, saddhā pacchimadisāya, hirī uttaradisāya. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para233"></span><a name="para233"></a><span class="paranum">233</span>.</p>



<p class="gatha1"> ‘‘Ato matā devavarena pesitā, kaññā catasso kanakattacūpamā;</p>



<p class="gathalast">Āsā ca saddhā ca sirī tato hirī, taṃ assamaṃ āgamu yattha kosiyo.</p>



<p class="hangnum"><span class="newparamark" id="kn14b_21_para234"></span><a name="para234"></a><span class="paranum">234</span>.</p>



<p class="gatha1"> ‘‘Tā disvā sabbo paramappamodito, subhena vaṇṇena sikhārivaggino;</p>



<p class="gathalast">Kaññā catasso caturo catuddisā, iccabravī mātalino ca sammukhā.</p>



<p class="hangnum"><span class="newparamark" id="kn14b_21_para235"></span><a name="para235"></a><span class="paranum">235</span>.</p>



<p class="gatha1"> ‘‘Purimaṃ disaṃ kā tvaṃ pabhāsi devate, alaṅkatā tāravarāva osadhī;</p>



<p class="gathalast">Pucchāmi taṃ kañcanavelliviggahe, ācikkha me tvaṃ katamāsi devatā.</p>



<p class="hangnum"><span class="newparamark" id="kn14b_21_para236"></span><a name="para236"></a><span class="paranum">236</span>.</p>



<p class="gatha1"> ‘‘Sirāha <a name="P5.0399"></a> devī manujehi pūjitā, apāpasattūpanisevinī sadā;</p>



<p class="gathalast">Sudhāvivādena tavantimāgatā, taṃ maṃ sudhāya varapañña bhājaya.</p>



<p class="hangnum"><span class="newparamark" id="kn14b_21_para237"></span><a name="para237"></a><span class="paranum">237</span>.</p>



<p class="gatha1"> ‘‘Yassāhamicchāmi sudhaṃ mahāmuni, so sabbakāmehi naro pamodati;</p>



<p class="gathalast">Sirīti maṃ jānahi jūhatuttama, taṃ maṃ sudhāya varapañña bhājayā’’ti.</p>



<p class="bodytext">Tattha <a name="M5.0425"></a> <span class="bld">ato</span>ti tato. <span class="bld">Matā</span>ti anumatā, atha devavarena anumatā ceva pesitā cāti attho. <span class="bld">Sabbo paramappamodito</span>ti anavaseso hutvā atipamodito. ‘‘Sāma’’ntipi pāṭho, tā devatā <a name="V5.0395"></a> sāmaṃ disvāti attho. <span class="bld">Caturo</span>ti caturā. Ayameva vā pāṭho, cāturiyena samannāgatāti attho. <span class="bld">Tāravarā</span>ti tārakānaṃ varā. <span class="bld">Kañcanavelliviggahe</span>ti kañcanarūpasadisasarīre. <span class="bld">Sirāhā</span>ti sirī ahaṃ. <span class="bld">Tavantimāgatā</span>ti tava santikaṃ āgatā. <span class="bld">Bhājayā</span>ti yathā maṃ sudhā bhajati, tathā karohi, sudhaṃ me dehīti attho. <span class="bld">Jānahī</span>ti jāna. <span class="bld">Jūhatuttamā</span>ti aggiṃ juhantānaṃ uttama.</p>



<p class="bodytext">Taṃ sutvā kosiyo āha –</p>



<p class="hangnum"><span class="newparamark" id="kn14b_21_para238"></span><a name="para238"></a><span class="paranum">238</span>.</p>



<p class="gatha1"> ‘‘Sippena vijjācaraṇena buddhiyā, narā upetā paguṇā sakammunā;</p>



<p class="gathalast">Tayā vihīnā na labhanti kiñcanaṃ, tayidaṃ na sādhu yadidaṃ tayā kataṃ.</p>



<p class="hangnum"><span class="newparamark" id="kn14b_21_para239"></span><a name="para239"></a><span class="paranum">239</span>.</p>



<p class="gatha1"> ‘‘Passāmi posaṃ alasaṃ mahagghasaṃ, sudukkulīnampi arūpimaṃ naraṃ;</p>



<p class="gathalast">Tayānugutto siri jātimāmapi, peseti dāsaṃ viya bhogavā sukhī.</p>



<p class="hangnum"><span class="newparamark" id="kn14b_21_para240"></span><a name="para240"></a><span class="paranum">240</span>.</p>



<p class="gatha1"> ‘‘Taṃ taṃ asaccaṃ avibhajjaseviniṃ, jānāmi mūḷhaṃ vidurānupātiniṃ;</p>



<p class="gathalast">Na tādisī arahati āsanūdakaṃ, kuto sudhā gaccha na mayha ruccasī’’ti.</p>



<p class="bodytext">Tattha <span class="bld">sippenā</span>ti hatthiassarathadhanusippādinā. <span class="bld">Vijjācaraṇenā</span>ti vedattayasaṅkhātāya vijjāya ceva sīlena ca. <span class="bld">Paguṇā sakammunā</span>ti attano purisakārena padhānaguṇasamannāgatā. <span class="bld">Kiñcana</span>nti kiñci appamattakampi yasaṃ vā sukhaṃ vā na labhanti. <span class="bld">Yadida</span>nti yaṃ etaṃ issariyatthāya sippāni <a name="M5.0426"></a> uggaṇhitvā carantānaṃ <a name="P5.0400"></a> tayā vekallaṃ kataṃ, taṃ te na sādhu. <span class="bld">Arūpima</span>nti virūpaṃ. <span class="bld">Tayānugutto</span>ti tayā anurakkhito. <span class="bld">Jātimāmapī</span>ti jātisampannampi sippavijjācaraṇabuddhikammehi sampannampi. <span class="bld">Pesetī</span>ti pesanakārakaṃ karoti. <span class="bld">Taṃ ta</span>nti tasmā taṃ. <span class="bld">Asacca</span>nti sabhāvasaṅkhāte sacce avattanatāya asaccaṃ uttamabhāvarahitaṃ. <span class="bld">Avibhajjasevini</span>nti avibhajitvā yuttāyuttaṃ ajānitvā sippādisampannepi itarepi sevamānaṃ. <span class="bld">Vidurānupātini</span>nti paṇḍitānupātiniṃ paṇḍite pātetvā pothetvā viheṭhetvā caramānaṃ. <span class="bld">Kuto sudhā</span>ti tādisāya nigguṇāya kuto sudhābhojanaṃ, na me ruccasi, gaccha mā idha tiṭṭhāti.</p>



<p class="bodytext">Sā tena paṭikkhittā tatthevantaradhāyi. Tato so āsāya saddhiṃ sallapanto āha –</p>



<p class="hangnum"><span class="newparamark" id="kn14b_21_para241"></span><a name="para241"></a><span class="paranum">241</span>.</p>



<p class="gatha1"> ‘‘Kā <a name="V5.0396"></a> sukkadāṭhā paṭimukkakuṇḍalā, cittaṅgadā kambuvimaṭṭhadhārinī;</p>



<p class="gathalast">Osittavaṇṇaṃ paridayha sobhasi, kusaggirattaṃ apiḷayha mañjariṃ.</p>



<p class="hangnum"><span class="newparamark" id="kn14b_21_para242"></span><a name="para242"></a><span class="paranum">242</span>.</p>



<p class="gatha1"> ‘‘Migīva bhantā saracāpadhārinā, virādhitā mandamiva udikkhasi;</p>



<p class="gathalast">Ko te dutīyo ida mandalocane, na bhāyasi ekikā kānane vane’’ti.</p>



<p class="bodytext">Tattha <span class="bld">cittaṅgadā</span>ti citrehi aṅgadehi samannāgatā. <span class="bld">Kambuvimaṭṭhadhārinī</span>ti karaṇapariniṭṭhitena vimaṭṭhasuvaṇṇālaṅkāradhārinī. <span class="bld">Osittavaṇṇa</span>nti avasittaudakadhāravaṇṇaṃ dibbadukūlaṃ. <span class="bld">Paridayhā</span>ti nivāsetvā ceva pārupitvā ca. <span class="bld">Kusaggiratta</span>nti kusatiṇaggisikhāvaṇṇaṃ. <span class="bld">Apiḷayha mañjari</span>nti sapallavaṃ asokakaṇṇikaṃ kaṇṇe piḷandhitvāti vuttaṃ hoti. <span class="bld">Saracāpadhārinā</span>ti luddena. <span class="bld">Virādhitā</span>ti viraddhapahārā. <span class="bld">Mandamivā</span>ti yathā sā migī bhītā vanantare ṭhatvā taṃ mandaṃ mandaṃ oloketi, evaṃ olokesi.</p>



<p class="bodytext">Tato <a name="M5.0427"></a> āsā āha –</p>



<p class="hangnum"><span class="newparamark" id="kn14b_21_para243"></span><a name="para243"></a><span class="paranum">243</span>.</p>



<p class="gatha1"> ‘‘Na me dutīyo idha matthi kosiya, masakkasārappabhavamhi devatā;</p>



<p class="gathalast">Āsā sudhāsāya tavantimāgatā, taṃ maṃ sudhāya varapañña bhājayā’’ti.</p>



<p class="bodytext">Tattha <span class="bld">masakkasārappabhavā</span>ti tāvatiṃsabhavane sambhavā.</p>



<p class="bodytext">Taṃ <a name="P5.0401"></a> sutvā kosiyo ‘‘tvaṃ kira yo te ruccati, tassa āsāphalanipphādanena āsaṃ desi, yo te na ruccati, tassa na desi, natthi tayā samā patthitatthavināsikā’’ti dīpento āha –</p>



<p class="hangnum"><span class="newparamark" id="kn14b_21_para244"></span><a name="para244"></a><span class="paranum">244</span>.</p>



<p class="gatha1"> ‘‘Āsāya yanti vāṇijā dhanesino, nāvaṃ samāruyha parenti aṇṇave;</p>



<p class="gathalast">Te tattha sīdanti athopi ekadā, jīnādhanā enti vinaṭṭhapābhatā.</p>



<p class="hangnum"><span class="newparamark" id="kn14b_21_para245"></span><a name="para245"></a><span class="paranum">245</span>.</p>



<p class="gatha1"> ‘‘Āsāya khettāni kasanti kassakā, vapanti bījāni karontupāyaso;</p>



<p class="gathalast">Ītīnipātena avuṭṭhitāya vā, na kiñci vindanti tato phalāgamaṃ.</p>



<p class="hangnum"><span class="newparamark" id="kn14b_21_para246"></span><a name="para246"></a><span class="paranum">246</span>.</p>



<p class="gatha1"> ‘‘Athattakārāni <a name="V5.0397"></a> karonti bhattusu, āsaṃ purakkhatvā narā sukhesino;</p>



<p class="gathalast">Te bhatturatthā atigāḷhitā puna, disā panassanti aladdha kiñcanaṃ.</p>



<p class="hangnum"><span class="newparamark" id="kn14b_21_para247"></span><a name="para247"></a><span class="paranum">247</span>.</p>



<p class="gatha1"> ‘‘Hitvāna dhaññañca dhanañca ñātake, āsāya saggādhimanā sukhesino;</p>



<p class="gathalast">Tapanti lūkhampi tapaṃ cirantaraṃ, kumaggamāruyha parenti duggatiṃ.</p>



<p class="hangnum"><span class="newparamark" id="kn14b_21_para248"></span><a name="para248"></a><span class="paranum">248</span>.</p>



<p class="gatha1"> ‘‘Āsā <a name="M5.0428"></a> visaṃvādikasammatā ime, āse sudhāsaṃ vinayassu attani;</p>



<p class="gathalast">Na tādisī arahati āsanūdakaṃ, kuto sudhā gaccha na mayha ruccasī’’ti.</p>



<p class="bodytext">Tattha <span class="bld">parentī</span>ti pakkhandanti. <span class="bld">Jīnādhanā</span>ti jīnadhanā. Iti tava vasena eke sampajjanti eke vipajjanti, natthi tayā sadisā pāpadhammāti vadati. <span class="bld">Karontupāyaso</span>ti taṃ taṃ kiccaṃ upāyena karonti. <span class="bld">Ītīnipātenā</span>ti visamavātamūsikasalabhasukapāṇakasetaṭṭhikarogādīnaṃ sassupaddavānaṃ aññataranipātena vā. <span class="bld">Tato</span>ti tato sassato te kiñci phalaṃ na vindanti, tesampi āsacchedanakammaṃ tvameva karosīti vadati. <span class="bld">Athattakārānī</span>ti yuddhabhūmīsu purisakāre. <span class="bld">Āsaṃ purakkhatvā</span>ti issariyāsaṃ purato katvā. <span class="bld">Bhatturatthā</span>ti sāmino atthāya. <span class="bld">Atigāḷitā</span>ti paccatthikehi atipīḷitā viluttasāpateyyā ddhastasenavāhanā hutvā. <span class="bld">Panassantī</span>ti palāyanti. <span class="bld">Aladdha kiñcana</span>nti kiñci issariyaṃ alabhitvā<a name="P5.0402"></a>. Iti etesampi issariyālābhaṃ tvameva karosīti vadati. <span class="bld">Saggādhimanā</span>ti saggaṃ adhigantumanā. <span class="bld">Lūkha</span>nti nirojaṃ pañcatapādikaṃ kāyakilamathaṃ. <span class="bld">Cirantara</span>nti cirakālaṃ. <span class="bld">Āsā visaṃvādikasammatā ime</span>ti evaṃ ime sattā saggāsāya duggatiṃ gacchanti, tasmā tvaṃ āsā nāma visaṃvādikasammatā visaṃvādikāti saṅkhaṃ gatā. <span class="bld">Āse</span>ti taṃ ālapati.</p>



<p class="bodytext">Sāpi tena paṭikkhittā antaradhāyi. Tato saddhāya saddhiṃ sallapanto gāthamāha –</p>



<p class="hangnum"><span class="newparamark" id="kn14b_21_para249"></span><a name="para249"></a><span class="paranum">249</span>.</p>



<p class="gatha1"> ‘‘Daddallamānā yasasā yasassinī, jighaññanāmavhayanaṃ disaṃ pati;</p>



<p class="gathalast">Pucchāmi taṃ kañcanavelliviggahe, ācikkha me tvaṃ katamāsi devate’’ti.</p>



<p class="bodytext">Tattha <span class="bld">daddallamānā</span>ti jalamānā. <span class="bld">Jighaññanāmavhayana</span>nti aparāti ca pacchimāti ca evaṃ jighaññena lāmakena nāmena vuccamānaṃ disaṃ pati daddallamānā tiṭṭhasi.</p>



<p class="bodytext">Tato <a name="M5.0429"></a><a name="V5.0398"></a> sā gāthamāha –</p>



<p class="hangnum"><span class="newparamark" id="kn14b_21_para250"></span><a name="para250"></a><span class="paranum">250</span>.</p>



<p class="gatha1"> ‘‘Saddhāha devī manujehi pūjitā, apāpasattūpanisevinī sadā;</p>



<p class="gathalast">Sudhāvivādena tavanti māgatā, taṃ maṃ sudhāya varapañña bhājayā’’ti.</p>



<p class="bodytext">Tattha <span class="bld">saddhā</span>ti yassa kassaci vacanapattiyāyanā sāvajjāpi hoti anavajjāpi. <span class="bld">Pūjitā</span>ti anavajjakoṭṭhāsavasena pūjitā. <span class="bld">Apāpasattūpanisevinī</span>ti anavajjasaddhāya ca ekantapattiyāyanusabhāvāra paresupi pattiyāyanavidahanasamatthāya devatāyetaṃ nāmaṃ.</p>



<p class="bodytext">Athaṃ naṃ kosiyo ‘‘ime sattā yassa kassaci vacanaṃ saddahitvā taṃ taṃ karontā kattabbato akattabbameva bahutaraṃ karonti, taṃ sabbaṃ tayā kāritaṃ nāma hotī’’ti vatvā evamāha –</p>



<p class="hangnum"><span class="newparamark" id="kn14b_21_para251"></span><a name="para251"></a><span class="paranum">251</span>.</p>



<p class="gatha1"> ‘‘Dānaṃ damaṃ cāgamathopi saṃyamaṃ, ādāya saddhāya karonti hekadā;</p>



<p class="gathalast">Theyyaṃ <a name="P5.0403"></a> musā kūṭamathopi pesuṇaṃ, karonti heke puna viccutā tayā.</p>



<p class="hangnum"><span class="newparamark" id="kn14b_21_para252"></span><a name="para252"></a><span class="paranum">252</span>.</p>



<p class="gatha1"> ‘‘Bhariyāsu poso sadisīsu pekkhavā, sīlūpapannāsu patibbatāsupi;</p>



<p class="gathalast">Vinetvāna chandaṃ kulitthirāsupi, karoti saddhaṃ puna kumbhadāsiyā.</p>



<p class="hangnum"><span class="newparamark" id="kn14b_21_para253"></span><a name="para253"></a><span class="paranum">253</span>.</p>



<p class="gatha1"> ‘‘Tvameva saddhe paradārasevinī, pāpaṃ karosi kusalampi riñcasi;</p>



<p class="gathalast">Na tādisī arahati āsanūdakaṃ, kuto sudhā gaccha na mayha ruccasī’’ti.</p>



<p class="bodytext">Tattha <span class="bld">dāna</span>nti dasavatthukaṃ puññacetanaṃ. <span class="bld">Dama</span>nti indriyadamanaṃ. <span class="bld">Cāga</span>nti deyyadhammapariccāgaṃ. <span class="bld">Saṃyama</span>nti sīlaṃ. <span class="bld">Ādāya saddhāyā</span>ti ‘‘etāni dānādīni mahānisaṃsāni kattabbānī’’ti vadataṃ vacanaṃ saddhāya ādiyitvāpi <a name="M5.0430"></a> karonti ekadā. <span class="bld">Kūṭa</span>nti tulākūṭādikaṃ vā gāmakūṭādikaṃ kammaṃ vā. <span class="bld">Karonti heke</span>ti eke manussā evarūpesu nāma kālesu imesañca atthāya theyyādīni kattabbānīti kesañci vacanaṃ saddahitvā etānipi karonti. <span class="bld">Puna viccutā tayā</span>ti puna tayā visuttā sāvajjadukkhavipākānetāni na kattabbānīti vadataṃ vacanaṃ apattiyāyitvāpi karonti. Iti tava vasena sāvajjampi anavajjampi kareyyāsi vadati.</p>



<p class="bodytext"><span class="bld">Sadisīsū</span>ti <a name="V5.0399"></a> jātigottasīlādīhi sadisīsu. <span class="bld">Pekkhavā</span>ti pekkhā vuccati taṇhā, sataṇhoti attho. <span class="bld">Chanda</span>nti chandarāgaṃ. <span class="bld">Karoti saddha</span>nti kumbhadāsiyāpi vacane saddhaṃ karoti, tassā ‘‘ahaṃ tumhākaṃ idaṃ nāma upakāraṃ karissāmī’’ti vadantiyā pattiyāyitvā kulitthiyopi chaḍḍetvā tameva paṭisevati, asukā nāma tumhesu paṭibaddhacittāti kumbhadāsiyāpi vacane saddhaṃ katvāva paradāraṃ sevati. <span class="bld">Tvameva saddhe paradārasevinī</span>ti yasmā taṃ taṃ pattiyāyitvā tava vasena paradāraṃ sevanti pāpaṃ karonti kusalaṃ jahanti, tasmā tvameva paradārasevinī tvaṃ pāpāni karosi, kusalampi riñcasi, natthi tayā samā lokavināsikā pāpadhammā, gaccha na me ruccasīti.</p>



<p class="bodytext">Sā tattheva antaradhāyi. Kosiyopi uttarato ṭhitāya hiriyā saddhiṃ sallapanto gāthādvayamāha –</p>



<p class="hangnum"><span class="newparamark" id="kn14b_21_para254"></span><a name="para254"></a><span class="paranum">254</span>.</p>



<p class="gatha1"> ‘‘Jighaññarattiṃ aruṇasmimūhate, yā dissati uttamarūpavaṇṇinī;</p>



<p class="gathalast">Tathūpamā <a name="P5.0404"></a> maṃ paṭibhāsi devate, ācikkha me tvaṃ katamāsi accharā.</p>



<p class="hangnum"><span class="newparamark" id="kn14b_21_para255"></span><a name="para255"></a><span class="paranum">255</span>.</p>



<p class="gatha1"> ‘‘Kāḷā nidāgheriva aggijāriva, anileritā lohitapattamālinī;</p>



<p class="gathalast">Kā tiṭṭhasi mandamigāvalokayaṃ, bhāsesamānāva giraṃ na muñcasī’’ti.</p>



<p class="bodytext">Tattha <span class="bld">jighaññaratti</span>nti pacchimarattiṃ, rattipariyosāneti attho. <span class="bld">Ūhate</span>ti aruṇe uggate. <span class="bld">Yā</span>ti yā puratthimā disā rattasuvaṇṇatāya uppamarūpadharā <a name="M5.0431"></a> hutvā dissati. <span class="bld">Kāḷā nidāgherivā</span>ti nidāghasamaye kāḷavalli viya. <span class="bld">Aggijārivā</span>ti aggijālā iva, sāpi nijjhāmakhettesu taruṇauṭṭhitakāḷavalli viyāti attho. <span class="bld">Lohitapattamālinī</span>ti lohitavaṇṇehi pattehi parivutā. <span class="bld">Kā tiṭṭhasī</span>ti yathā sā taruṇakāḷavalli vāteritā vilāsamānā sobhamānā tiṭṭhati, evaṃ kā nāma tvaṃ tiṭṭhasi. <span class="bld">Bhāsesamānāvā</span>ti mayā saddhiṃ bhāsitukāmā viya hosi, na ca giraṃ muñcasi.</p>



<p class="bodytext">Tato sā gāthamāha –</p>



<p class="hangnum"><span class="newparamark" id="kn14b_21_para256"></span><a name="para256"></a><span class="paranum">256</span>.</p>



<p class="gatha1"> ‘‘Hirāha <a name="V5.0400"></a> devī manujehi pūjitā, apāpasattūpanisevinī sadā;</p>



<p class="gatha2">Sudhāvivādena tavantimāgatā, sāhaṃ na sakkomi sudhampi yācituṃ;</p>



<p class="gathalast">Kopīnarūpā viya yācanitthiyā’’ti.</p>



<p class="bodytext">Tattha <span class="bld">hirāha</span>nti hirī ahaṃ. <span class="bld">Sudhampī</span>ti sā ahaṃ sudhābhojanaṃ taṃ yācitumpi na sakkomi. Kiṃkāraṇā? <span class="bld">Kopīnarūpā viya yācanitthiyā,</span> yasmā itthiyā yācanā nāma kopīnarūpā viya rahassaṅgavivaraṇasadisā hoti, nillajjā viya hotīti attho.</p>



<p class="bodytext">Taṃ sutvā tāpaso dve gāthā abhāsi –</p>



<p class="hangnum"><span class="newparamark" id="kn14b_21_para257"></span><a name="para257"></a><span class="paranum">257</span>.</p>



<p class="bodytext"> ‘‘Dhammena ñāyena sugatte lacchasi, eso hi dhammo na hi yācanā sudhā.</p>



<p class="gathalast">Taṃ taṃ ayācantimahaṃ nimantaye, sudhāya yañcicchasi tampi dammi te.</p>



<p class="hangnum"><span class="newparamark" id="kn14b_21_para258"></span><a name="para258"></a><span class="paranum">258</span>.</p>



<p class="gatha1"> ‘‘Sā <a name="P5.0405"></a> tvaṃ mayā ajja sakamhi assame, nimantitā kañcanavelliviggahe;</p>



<p class="gathalast">Tuvañhi me sabbarasehi pūjiyā, taṃ pūjayitvāna sudhampi asniye’’ti.</p>



<p class="bodytext">Tattha <span class="bld">dhammenā</span>ti sabhāvena. <span class="bld">Ñāyenā</span>ti kāraṇena. <span class="bld">Na hi yācanā sudhā</span>ti na hi yācanāya sudhā labbhati, teneva kāraṇena itarā tisso <a name="M5.0432"></a> nalabhiṃsu. <span class="bld">Taṃ ta</span>nti tasmā taṃ. <span class="bld">Yañcicchasī</span>ti na kevalaṃ nimantemiyeva, yañca sudhaṃ icchasi, tampi dammi te. <span class="bld">Kañcanavelliviggahe</span>ti kañcanarāsisassirikasarīre. <span class="bld">Pūjiyā</span>ti na kevalaṃ sudhāya, aññehipi sabbarasehi tvaṃ mayā pūjetabbayuttakāva. <span class="bld">Asniye</span>ti taṃ pūjetvā sace sudhāya avasesaṃ bhavissati, ahampi bhuñjissāmi.</p>



<p class="bodytext">Tato aparā abhisambuddhagāthā –</p>



<p class="hangnum"><span class="newparamark" id="kn14b_21_para259"></span><a name="para259"></a><span class="paranum">259</span>.</p>



<p class="gatha1"> ‘‘Sā kosiyenānumatā jutīmatā, addhā hiri rammaṃ pāvisi yassamaṃ;</p>



<p class="gathalast">Udakavantaṃ phalamariyapūjitaṃ, apāpasattūpanisevitaṃ sadā.</p>



<p class="hangnum"><span class="newparamark" id="kn14b_21_para260"></span><a name="para260"></a><span class="paranum">260</span>.</p>



<p class="gatha1"> ‘‘Rukkhaggahānā bahukettha pupphitā, ambā piyālā panasā ca kiṃsukā;</p>



<p class="gathalast">Sobhañjanā loddamathopi paddhakā, kekā ca bhaṅgā tilakā supupphitā.</p>



<p class="hangnum"><span class="newparamark" id="kn14b_21_para261"></span><a name="para261"></a><span class="paranum">261</span>.</p>



<p class="gatha1"> ‘‘Sālā <a name="V5.0401"></a> karerī bahukettha jambuyo, assatthanigrodhamadhukavetasā;</p>



<p class="gathalast">Uddālakā pāṭali sinduvārakā, manuññagandhā mucalindaketakā.</p>



<p class="hangnum"><span class="newparamark" id="kn14b_21_para262"></span><a name="para262"></a><span class="paranum">262</span>.</p>



<p class="gatha1"> ‘‘Hareṇukā veḷukā keṇu tindukā, sāmākanīvāramathopi cīnakā;</p>



<p class="gathalast">Mocā kadalī bahukettha sāliyo, pavīhayo ābhūjino ca taṇḍulā.</p>



<p class="hangnum"><span class="newparamark" id="kn14b_21_para263"></span><a name="para263"></a><span class="paranum">263</span>.</p>



<p class="gatha1"> ‘‘Tassevuttarapassena, jātā pokkharaṇī sivā;</p>



<p class="gathalast">Akakkasā apabbhārā, sādhu appaṭigandhikā.</p>



<p class="hangnum"><span class="newparamark" id="kn14b_21_para264"></span><a name="para264"></a><span class="paranum">264</span>.</p>



<p class="gatha1"> ‘‘Tattha macchā sanniratā, khemino bahubhojanā;</p>



<p class="gatha2">Siṅgū savaṅkā saṃkulā, satavaṅkā ca rohitā;</p>



<p class="gathalast">Āḷigaggarakākiṇṇā, pāṭhīnā kākamacchakā.</p>



<p class="hangnum"><span class="newparamark" id="kn14b_21_para265"></span><a name="para265"></a><span class="paranum">265</span>.</p>



<p class="gatha1"> ‘‘Tattha <a name="M5.0433"></a><a name="P5.0406"></a> pakkhī sanniratā, khemino bahubhojanā;</p>



<p class="gatha2">Haṃsā koñcā mayūrā ca, cakkavākā ca kukkuhā;</p>



<p class="gathalast">Kuṇālakā bahū citrā, sikhaṇḍī jīvajīvakā.</p>



<p class="hangnum"><span class="newparamark" id="kn14b_21_para266"></span><a name="para266"></a><span class="paranum">266</span>.</p>



<p class="gatha1"> ‘‘Tattha pānāya māyanti, nānā migagaṇā bahū;</p>



<p class="gathalast">Sīhā byagghā varāhā ca, acchakokataracchayo.</p>



<p class="hangnum"><span class="newparamark" id="kn14b_21_para267"></span><a name="para267"></a><span class="paranum">267</span>.</p>



<p class="gatha1"> ‘‘Palāsādā gavajā ca, mahiṃsā rohitā rurū;</p>



<p class="gatha2">Eṇeyyā ca varāhā ca, gaṇino nīkasūkarā;</p>



<p class="gathalast">Kadalimigā bahukettha, biḷārā sasakaṇṇikā.</p>



<p class="hangnum"><span class="newparamark" id="kn14b_21_para268"></span><a name="para268"></a><span class="paranum">268</span>.</p>



<p class="gatha1"> ‘‘Chamāgirī pupphavicitrasanthatā, dijābhighuṭṭhā dijasaṅghasevitā’’ti.</p>



<p class="bodytext">Tattha <span class="bld">jutīmatā</span>ti ānubhāvasampannena. <span class="bld">Pāvisi yassama</span>nti pāvisi assamaṃ, <span class="bld">ya</span>-kāro byañjanasandhikaro. <span class="bld">Udakavanta</span>nti tesu tesu ṭhānesu udakasampannaṃ. <span class="bld">Phala</span>nti anekaphalasampannaṃ. <span class="bld">Ariyapūjita</span>nti nīvaraṇadosarahitehi jhānalābhīhi ariyehi pūjitaṃ pasatthaṃ. <span class="bld">Rukkhaggahānā</span>ti pupphūpagaphalūpagarukkhagahanā. <span class="bld">Sobhañjanā</span>ti siggurukkhā. <span class="bld">Loddamathopi paddhakā</span>ti loddarukkhā ca padumarukkhā <a name="V5.0402"></a> ca. <span class="bld">Kekā ca bhaṅgā</span>ti evaṃnāmakā rukkhā eva. <span class="bld">Karerī</span>ti karerirukkhā. <span class="bld">Uddālakā</span>ti vātaghātakā. <span class="bld">Mucalindaketakā</span>ti mucalindā ca pañcavidhaketakā ca. <span class="bld">Hareṇukā</span>ti aparaṇṇajāti. <span class="bld">Veḷukā</span>ti vaṃsabhedakā. <span class="bld">Keṇū</span>ti araññamāsā. <span class="bld">Tindukā</span>ti timbarurukkhā. <span class="bld">Cīnakā</span>ti khuddakarājamāsā. <span class="bld">Mocā</span>ti aṭṭhikakadaliyo. <span class="bld">Sāliyo</span>ti nānappakārā jātassaraṃ upanissāya jātā sāliyo. <span class="bld">Pavīhayo</span>ti nānappakārā vīhayo. <span class="bld">Ābhūjino</span>ti bhujapattā. <span class="bld">Taṇḍulā</span>ti nikkuṇḍakathusāni sayaṃjātataṇḍulasīsāni.</p>



<p class="bodytext"><span class="bld">Tassevā</span>ti, bhikkhave, tasseva assamassa uttaradisābhāge. <span class="bld">Pokkharaṇī</span>ti pañcavidhapadumasañchannā jātassarapokkharaṇī. <span class="bld">Akakkasā</span>ti macchasippikasevālādikakkasarahitā. <span class="bld">Apabbhārā</span>ti acchinnataṭā samatitthā. <span class="bld">Appaṭigandhikā</span>ti apaṭikkūlagandhena udakena samannāgatā. <span class="bld">Tatthā</span>ti tassā pokkharaṇiyā. <span class="bld">Khemino</span>ti abhayā. <span class="bld">‘‘Siṅgū’’</span>tiādīni tesaṃ macchānaṃ <a name="M5.0434"></a> nāmāni. <span class="bld">Kuṇālakā</span>ti kokilā. <span class="bld">Citrā</span>ti citrapattā. <span class="bld">Sikhaṇḍī</span>ti uṭṭhitasikhā morā, aññepi vā matthake jātasikhā pakkhino. <span class="bld">Pānāya māyantī</span>ti pānāya āyanti. <span class="bld">Palāsādā</span>ti khaggā. <span class="bld">Gavajā</span>ti gavayā. <span class="bld">Gaṇino</span>ti gokaṇṇā. <span class="bld">Kaṇṇikā</span>ti kaṇṇikamigā. <span class="bld">Chamāgirī</span>ti bhūmisamapatthaṭā piṭṭhipāsāṇā. <span class="bld">Pupphavicitrasanthatā</span>ti vicitrapupphasanthatā. <span class="bld">Dijābhighuṭṭhā</span>ti madhurassarehi dijehi abhighuṭṭhā. Evarūpā tattha bhūmipabbatāti evaṃ bhagavā kosiyassa assamaṃ vaṇṇeti.</p>



<p class="bodytext">Idāni hirideviyā tattha pavisanādīni dassetuṃ āha –</p>



<p class="hangnum"><span class="newparamark" id="kn14b_21_para269"></span><a name="para269"></a><span class="paranum">269</span>.</p>



<p class="gatha1"> ‘‘Sā <a name="P5.0407"></a> suttacā nīladumābhilambitā, vijjū mahāmegharivānupajjatha;</p>



<p class="gatha2">Tassā susambandhasiraṃ kusāmayaṃ, suciṃ sugandhaṃ ajinūpasevitaṃ;</p>



<p class="gathalast">Atricca kocchaṃ hirimetadabravi, nisīda kalyāṇi sukhayidamāsanaṃ.</p>



<p class="hangnum"><span class="newparamark" id="kn14b_21_para270"></span><a name="para270"></a><span class="paranum">270</span>.</p>



<p class="gatha1"> ‘‘Tassā tadā kocchagatāya kosiyo, yadicchamānāya jaṭājinandharo;</p>



<p class="gathalast">Navehi pattehi sayaṃ sahūdakaṃ, sudhābhihāsī turito mahāmuni.</p>



<p class="hangnum"><span class="newparamark" id="kn14b_21_para271"></span><a name="para271"></a><span class="paranum">271</span>.</p>



<p class="gatha1"> ‘‘Sā taṃ paṭiggayha ubhohi pāṇibhi, iccabravi attamanā jaṭādharaṃ;</p>



<p class="gathalast">Handāhaṃ etarahi pūjitā tayā, gaccheyyaṃ brahme tidivaṃ jitāvinī.</p>



<p class="hangnum"><span class="newparamark" id="kn14b_21_para272"></span><a name="para272"></a><span class="paranum">272</span>.</p>



<p class="gatha1"> ‘‘Sā <a name="V5.0403"></a> kosiyenānumatā jutīmatā, udīritā vaṇṇamadena mattā;</p>



<p class="gathalast">Sakāse gantvāna sahassacakkhuno, ayaṃ sudhā vāsava dehi me jayaṃ.</p>



<p class="hangnum"><span class="newparamark" id="kn14b_21_para273"></span><a name="para273"></a><span class="paranum">273</span>.</p>



<p class="gatha1"> ‘‘Tamena <a name="M5.0435"></a> sakkopi tadā apūjayi, sahindadevā surakaññamuttamaṃ;</p>



<p class="gathalast">Sā pañjalī devamanussapūjitā, navamhi kocchamhi yadā upāvisī’’ti.</p>



<p class="bodytext">Tattha <span class="bld">suttacā</span>ti succhavī. <span class="bld">Nīladumābhilambitā</span>ti nīlesu dumesu abhilambitā hutvā, taṃ taṃ nīladumasākhaṃ parāmasantīti attho. <span class="bld">Mahāmegharivā</span>ti tena nimantitā mahāmeghavijju viya tassa taṃ assamaṃ pāvisi. <span class="bld">Tassā</span>ti tassā hiriyā. <span class="bld">Susambandhasira</span>nti suṭṭhu sambandhasīsaṃ. <span class="bld">Kusāmaya</span>nti usīrādimissakakusatiṇamayaṃ. <span class="bld">Sugandha</span>nti usīrena ceva aññena sugandhatiṇena ca missakattā sugandhaṃ. <span class="bld">Ajinūpasevita</span>nti upariatthatena ajinacammena upasevitaṃ. <span class="bld">Atricca koccha</span>nti evarūpaṃ kocchāsanaṃ paṇṇasāladvāre attharitvā. <span class="bld">Sukhayidamāsana</span>nti sukhaṃ nisīda idamāsanaṃ.</p>



<p class="bodytext"><span class="bld">Ya</span>nti yāvadatthaṃ. <span class="bld">Icchamānāyā</span>ti sudhaṃ icchantiyā. <span class="bld">Navehi pattehī</span>ti taṅkhaṇaññeva pokkharaṇito ābhatehi allapaduminipattehi. <span class="bld">Saya</span>nti sahatthena. <span class="bld">Sahūdaka</span>nti <a name="P5.0408"></a> dakkhiṇodakasahitaṃ. <span class="bld">Sudhābhihāsī</span>ti sudhaṃ abhihari. <span class="bld">Turito</span>ti somanassavegena turito. <span class="bld">Handā</span>ti vavassaggatthe nipāto. <span class="bld">Jitāvinī</span>ti vijayappattā hutvā.</p>



<p class="bodytext"><span class="bld">Anumatā</span>ti idāni yathāruciṃ gacchāti anuññātā. <span class="bld">Udīritā</span>ti tidasapuraṃ gantvā sakkassa santike ayaṃ sudhāti udīrayi. <span class="bld">Surakañña</span>nti devadhītaraṃ. <span class="bld">Uttama</span>nti pavaraṃ. <span class="bld">Sā pañjalī devamanussapūjitā</span>ti pañjalī devehi ca manussehi ca pūjitā. <span class="bld">Yadā</span>ti yadā nisīdanatthāya sakkena dāpite nave kañcanapīṭhasaṅkhāte kocche sā upāvisi, tadā naṃ tattha nisinnaṃ sakko ca sesadevatā ca pāricchattakapupphādīhi pūjayiṃsu.</p>



<p class="bodytext">Evaṃ sakko taṃ pūjetvā cintesi – ‘‘kena nu kho kāraṇena kosiyo sesānaṃ adatvā imissāva sudhaṃ adāsī’’ti. So tassa kāraṇassa jānanatthāya puna mātaliṃ pesesi. Tamatthaṃ āvi karonto satthā āha –</p>



<p class="hangnum"><span class="newparamark" id="kn14b_21_para274"></span><a name="para274"></a><span class="paranum">274</span>.</p>



<p class="gatha1"> ‘‘Tameva <a name="M5.0436"></a><a name="V5.0404"></a> saṃsī punadeva mātaliṃ, sahassanetto tidasānamindo;</p>



<p class="gatha2">Gantvāna vākyaṃ mama brūhi kosiyaṃ, āsāya saddhā siriyā ca kosiya;</p>



<p class="gathalast">Hirī sudhaṃ kena malattha hetunā’’ti.</p>



<p class="bodytext">Tattha <span class="bld">saṃsī</span>ti abhāsi. <span class="bld">Vākyaṃ mamā</span>ti mama vākyaṃ kosiyaṃ brūhi. <span class="bld">Āsāya saddhā siriyā cā</span>ti āsāto ca saddhāto ca sirito ca hirīyeva kena hetunā sudhamalatthāti.</p>



<p class="bodytext">So tassa vacanaṃ sampaṭicchitvā vejayantarathamāruyha agamāsi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para275"></span><a name="para275"></a><span class="paranum">275</span>.</p>



<p class="gatha1"> ‘‘Taṃ suplavatthaṃ udatārayī rathaṃ, daddallamānaṃ upakāriyasādisaṃ;</p>



<p class="gathalast">Jambonadīsaṃ tapaneyyasannibhaṃ, alaṅkataṃ kañcanacittasannibhaṃ.</p>



<p class="hangnum"><span class="newparamark" id="kn14b_21_para276"></span><a name="para276"></a><span class="paranum">276</span>.</p>



<p class="gatha1"> ‘‘Suvaṇṇacandettha bahū nipātitā, hatthī gavāssā kikibyagghadīpiyo;</p>



<p class="gathalast">Eṇeyyakā laṅghamayettha pakkhino, migettha veḷuriyamayā yudhā yutā.</p>



<p class="hangnum"><span class="newparamark" id="kn14b_21_para277"></span><a name="para277"></a><span class="paranum">277</span>.</p>



<p class="gatha1"> ‘‘Tatthassarājaharayo ayojayuṃ, dasasatāni susunāgasādise;</p>



<p class="gathalast">Alaṅkate <a name="P5.0409"></a> kañcanajāluracchade, āveḷine saddagame asaṅgite.</p>



<p class="hangnum"><span class="newparamark" id="kn14b_21_para278"></span><a name="para278"></a><span class="paranum">278</span>.</p>



<p class="gatha1"> ‘‘Taṃ yānaseṭṭhaṃ abhiruyha mātali, disā imāyo abhinādayittha;</p>



<p class="gathalast">Nabhañca selañca vanappatiniñca, sasāgaraṃ pabyathayittha mediniṃ.</p>



<p class="hangnum"><span class="newparamark" id="kn14b_21_para279"></span><a name="para279"></a><span class="paranum">279</span>.</p>



<p class="gatha1"> ‘‘Sa <a name="M5.0437"></a> khippameva upagamma assamaṃ, pāvāramekaṃsakato katañjalī;</p>



<p class="gathalast">Bahussutaṃ vuddhaṃ vinītavantaṃ, iccabravi mātali devabrāhmaṇaṃ.</p>



<p class="hangnum"><span class="newparamark" id="kn14b_21_para280"></span><a name="para280"></a><span class="paranum">280</span>.</p>



<p class="gatha1"> ‘‘Indassa vākyaṃ nisāmehi kosiya, dūto ahaṃ pucchati taṃ purindado;</p>



<p class="gathalast">Āsāya saddhā siriyā ca kosiya, hirī sudhaṃ kena malattha hetunā’’ti.</p>



<p class="bodytext">Tattha <span class="bld">taṃ suplavattha</span>nti taṃ vejayantarathaṃ sukhena plavanatthaṃ. <span class="bld">Udatārayī</span>ti uttāresi ukkhipitvā gamanasajjamakāsi. <span class="bld">Upakāriyasādisa</span>nti upakaraṇabhaṇḍehi sadisaṃ, yathā tassa aggisikhāya <a name="V5.0405"></a> samānavaṇṇāni upakaraṇāni jalanti, tatheva jalitanti attho. <span class="bld">Jambonadīsa</span>nti jambunadasaṅkhātaṃ rattasuvaṇṇamayaṃ īsaṃ. <span class="bld">Kañcanacittasannibha</span>nti, kañcanamayena sattaratanavicittena aṭṭhamaṅgalena samannāgataṃ. <span class="bld">Suvaṇṇacandetthā</span>ti suvaṇṇamayā candakā ettha rathe. <span class="bld">Hatthī</span>ti suvaṇṇarajatamaṇimayā hatthī. <span class="bld">Gavā</span>dīsupi eseva nayo. <span class="bld">Laṅghamayettha pakkhino</span>ti ettha rathe laṅghamayā nānāratanamayā pakkhigaṇāpi paṭipāṭiyā ṭhitā. <span class="bld">Yudhā yutā</span>ti attano attano yudhena saddhiṃ yuttā hutvā dassitā.</p>



<p class="bodytext"><span class="bld">Assarājaharayo</span>ti harivaṇṇamanomayaassarājāno. <span class="bld">Susunāgasādise</span>ti balasampattiyā taruṇanāgasadise. <span class="bld">Kañcanajāluracchade</span>ti kañcanajālamayena uracchadālaṅkārena samannāgate. <span class="bld">Āveḷine</span>ti āveḷasaṅkhātehi kaṇṇālaṅkārehi yutte. <span class="bld">Saddagame</span>ti patodappahāraṃ vinā saddamatteneva gamanasīle. <span class="bld">Asaṅgīte</span>ti nissaṅge sīghajave evarūpe assarāje tattha yojesunti attho.</p>



<p class="bodytext"><span class="bld">Abhinādayitthā</span>ti yānasaddena ekaninnādaṃ akāsi. <span class="bld">Vanappatiniñcā</span>ti vanappatinī ca vanasaṇḍe cāti attho. <span class="bld">Pabyathayitthā</span>ti kampayittha. Tattha ākāsaṭṭhakavimānakampanena nabhakampanaṃ veditabbaṃ. <span class="bld">Pāvāramekaṃsakato</span>ti ekaṃsakatapāvāradibbavattho. <span class="bld">Vuddha</span>nti guṇavuddhaṃ. <span class="bld">Vinītavanta</span>nti vinītena <a name="M5.0438"></a> ācāravattena samannāgataṃ. <span class="bld">Iccabravī</span>ti rathaṃ ākāse ṭhapetvā otaritvā evaṃ abravi. <span class="bld">Devabrāhmaṇa</span>nti devasamaṃ brāhmaṇaṃ.</p>



<p class="bodytext">So <a name="P5.0410"></a> tassa vacanaṃ sutvā gāthamāha –</p>



<p class="hangnum"><span class="newparamark" id="kn14b_21_para281"></span><a name="para281"></a><span class="paranum">281</span>.</p>



<p class="bodytext"> ‘‘Andhā sirī maṃ paṭibhāti mātali, saddhā aniccā pana devasārathi.</p>



<p class="gathalast">Āsā visaṃvādikasammatā hi me, hirī ca ariyamhi guṇe patiṭṭhitā’’ti.</p>



<p class="bodytext">Tattha <span class="bld">andhā</span>ti sippādisampannepi asampannepi bhajanato ‘‘andhā’’ti maṃ paṭibhāti. <span class="bld">Aniccā</span>ti saddhā pana taṃ taṃ vatthuṃ pahāya aññasmiṃ aññasmiṃ uppajjanato hutvā abhāvākārena ‘‘aniccā’’ti maṃ paṭibhāti. <span class="bld">Visaṃvādikasammatā</span>ti āsā pana yasmā dhanatthikā nāvāya samuddaṃ pakkhanditvā vinaṭṭhapābhatā enti, tasmā ‘‘visaṃvādikā’’ti maṃ paṭibhāti. <span class="bld">Ariyamhi guṇe</span>ti hirī pana hirottappasabhāvasaṅkhāte parisuddhe ariyaguṇe patiṭṭhitāti.</p>



<p class="bodytext">Idāni <a name="V5.0406"></a> tassā guṇaṃ vaṇṇento āha –</p>



<p class="hangnum"><span class="newparamark" id="kn14b_21_para282"></span><a name="para282"></a><span class="paranum">282</span>.</p>



<p class="gatha1"> ‘‘Kumāriyo yācimā gottarakkhitā, jiṇṇā ca yā yā ca sabhattuitthiyo;</p>



<p class="gathalast">Tā chandarāgaṃ purisesu uggataṃ, hiriyā nivārenti sacittamattano.</p>



<p class="hangnum"><span class="newparamark" id="kn14b_21_para283"></span><a name="para283"></a><span class="paranum">283</span>.</p>



<p class="gatha1"> ‘‘Saṅgāmasīse sarasattisaṃyute, parājitānaṃ patataṃ palāyinaṃ;</p>



<p class="gathalast">Hiriyā nivattanti jahitva jīvitaṃ, te sampaṭicchanti punā hirīmanā.</p>



<p class="hangnum"><span class="newparamark" id="kn14b_21_para284"></span><a name="para284"></a><span class="paranum">284</span>.</p>



<p class="gatha1"> ‘‘Velā yathā sāgaravegavārinī, hirāya hi pāpajanaṃ nivārinī;</p>



<p class="gathalast">Taṃ sabbaloke hirimariyapūjitaṃ, indassa taṃ vedaya devasārathī’’ti.</p>



<p class="bodytext">Tattha <a name="M5.0439"></a> <span class="bld">jiṇṇā</span>ti vidhavā. <span class="bld">Sabhattū</span>ti sasāmikā taruṇitthiyo. <span class="bld">Attano</span>ti tā sabbāpi parapurisesu attano chandarāgaṃ uggataṃ viditvā ‘‘ayuttametaṃ amhāka’’nti hiriyā sacittaṃ nivārenti, pāpakammaṃ na karonti. <span class="bld">Patataṃ palāyina</span>nti patantānañca palāyantānañca antare. <span class="bld">Jahitva jīvita</span>nti ye hirimanto honti, te attano jīvitaṃ cajitvā hiriyā nivattanti, evaṃ nivattā ca pana te hirīmanā puna attano sāmikaṃ sampaṭicchanti, amittahatthato mocetvā gaṇhanti. <span class="bld">Pāpajanaṃ nivārinī</span>ti pāpato janaṃ nivārinī, ayameva vā pāṭho<a name="P5.0411"></a>. <span class="bld">Ta</span>nti taṃ hiriṃ. <span class="bld">Ariyapūjita</span>nti ariyehi buddhādīhi pūjitaṃ. <span class="bld">Indassa taṃ vedayā</span>ti yasmā evaṃ mahāguṇā ariyapūjitāvesā, tasmā taṃ evaṃ uttamā nāmesāti indassa kathehīti.</p>



<p class="bodytext">Taṃ sutvā mātali gāthamāha –</p>



<p class="hangnum"><span class="newparamark" id="kn14b_21_para285"></span><a name="para285"></a><span class="paranum">285</span>.</p>



<p class="gatha1"> ‘‘Ko te imaṃ kosiya diṭṭhimodahi, brahmā mahindo atha vā pajāpati;</p>



<p class="gathalast">Hirāya devesu hi seṭṭhasammatā, dhītā mahindassa mahesi jāyathā’’ti.</p>



<p class="bodytext">Tattha <span class="bld">diṭṭhi</span>nti ‘‘hirī nāma mahāguṇā ariyapūjitā’’ti laddhiṃ. <span class="bld">Odahī</span>ti hadaye pavesesi. <span class="bld">Seṭṭhasammatā</span>ti tava santike sudhāya laddhakālato paṭṭhāya indassa santike kañcanāsanaṃ labhitvā sabbadevatāhi pūjiyamānā uttamasammatā jāyatha.</p>



<p class="bodytext">Evaṃ tasmiṃ kathenteyeva kosiyassa taṅkhaṇaññeva cavanadhammo jāto. Atha naṃ, mātali, ‘‘kosiya <a name="V5.0407"></a> āyusaṅkhāro te ossaṭṭho, cavanadhammopi te sampatto, kiṃ te manussalokena, devalokaṃ gacchāmā’’ti tattha netukāmo hutvā gāthamāha –</p>



<p class="hangnum"><span class="newparamark" id="kn14b_21_para286"></span><a name="para286"></a><span class="paranum">286</span>.</p>



<p class="gatha1"> ‘‘Handehi dāni tidivaṃ apakkama, rathaṃ samāruyha mamāyitaṃ imaṃ;</p>



<p class="gathalast">Indo ca taṃ indasagotta kaṅkhati, ajjeva tvaṃ indasahabyataṃ vajā’’ti.</p>



<p class="bodytext">Tattha <a name="M5.0440"></a> <span class="bld">mamāyita</span>nti piyaṃ manāpaṃ. <span class="bld">Indasagottā</span>ti purimabhave indena samānagotta. <span class="bld">Kaṅkhatī</span>ti tavāgamanaṃ icchanto kaṅkhati.</p>



<p class="bodytext">Iti tasmiṃ kosiyena saddhiṃ kathenteyeva kosiyo cavitvā opapātiko devaputto hutvā āruyha dibbarathe aṭṭhāsi. Atha naṃ, mātali, sakkassa santikaṃ nesi. Sakko taṃ disvāva tuṭṭhamānaso attano dhītaraṃ hirideviṃ tassa aggamahesiṃ katvā adāsi, aparimāṇamassa issariyaṃ ahosi. Tamatthaṃ viditvā ‘‘anomasattānaṃ kammaṃ nāma evaṃ visujjhatī’’ti satthā osānagāthamāha –</p>



<p class="hangnum"><span class="newparamark" id="kn14b_21_para287"></span><a name="para287"></a><span class="paranum">287</span>.</p>



<p class="gatha1"> ‘‘Evaṃ visujjhanti apāpakammino, atho suciṇṇassa phalaṃ na nassati;</p>



<p class="gathalast">Ye <a name="P5.0412"></a> keci maddakkhu sudhāya bhojanaṃ, sabbeva te indasahabyataṃ gatā’’ti.</p>



<p class="bodytext">Tattha <span class="bld">apāpakammino</span>ti apāpakammā sattā evaṃ visujjhanti <span class="bld">ye keci maddakkhū</span>ti ye keci sattā tasmiṃ himavantapadese tadā kosiyena hiriyā dīyamānaṃ sudhābhojanaṃ addasaṃsu. <span class="bld">Sabbeva te</span>ti te sabbepi taṃ dānaṃ anumoditvā cittaṃ pasādetvā indasahabyataṃ gatāti.</p>



<p class="bodytext">Satthā imaṃ dhammadesanaṃ āharitvā ‘‘na, bhikkhave, idāneva, pubbepetaṃ adānābhirataṃ thaddhamacchariyaṃ samānaṃ ahaṃ damesiṃyevā’’ti vatvā jātakaṃ samodhānesi ‘‘tadā hirī devatā uppalavaṇṇā ahosi, kosiyo dānapati bhikkhu, pañcasikho anuruddho, mātali ānando, sūriyo kassapo, cando moggallāno, nārado sāriputto, sakko ahameva ahosi’’nti.</p>



<p class="centered">Sudhābhojanajātakavaṇṇanā tatiyā.</p>



<p class="hangnum"> </p>



<p class="bodytext"> [536] 4. Kuṇālajātakavaṇṇanā</p>



<p class="bodytext"><span class="bld">Evamakkhāyatī</span>ti <a name="V5.0408"></a> idaṃ satthā kuṇāladahe viharanto anabhiratipīḷite pañcasate bhikkhū ārabbha kathesi. Tatrāyaṃ anupubbikathā – sākiyakoliyā <a name="M5.0441"></a> kira kapilavatthunagarassa ca koliyanagarassa ca antare rohiṇiṃ nāma nadiṃ ekenevāvaraṇena bandhāpetvā sassāni kārenti. Atha jeṭṭhamūlamāse sassesu milāyantesu ubhayanagaravāsīnampi kammakārā sannipatiṃsu. Tattha koliyanagaravāsino vadiṃsu – ‘‘idaṃ udakaṃ ubhayato nīhariyamānaṃ neva tumhākaṃ, na amhākaṃ pahossati, amhākaṃ pana sassaṃ ekaudakeneva nipphajjissati, idaṃ udakaṃ amhākaṃ dethā’’ti. Kapilavatthuvāsino vadiṃsu – ‘‘tumhesu koṭṭhe pūretvā ṭhitesu mayaṃ rattasuvaṇṇanīlamaṇikāḷakahāpaṇe gahetvā na sakkhissāma pacchipasibbakādihatthā tumhākaṃ gharadvāre vicarituṃ, amhākampi sassaṃ ekeneva udakena nipphajjissati, idaṃ udakaṃ amhākaṃ dethā’’ti. ‘‘Na mayaṃ dassāmā’’ti? ‘‘Mayampi na dassāmā’’ti. Evaṃ kalahaṃ vaḍḍhetvā eko uṭṭhāya ekassa pahāraṃ adāsi, sopi aññassāti evaṃ aññamaññaṃ paharitvā rājakulānaṃ jātiṃ ghaṭṭetvā kalahaṃ pavattesuṃ.</p>



<p class="bodytext">Koliyakammakārā vadanti – ‘‘tumhe kapilavatthuvāsike sākiyadārake gahetvā gajjatha<a name="P5.0413"></a>, ye soṇasiṅgālādayo viya attano bhaginīhi saddhiṃ vasiṃsu, etesaṃ hatthiassādayo vā phalakāvudhāni vā amhākaṃ kiṃ karissantī’’ti? Sākiyakammakārā vadanti – ‘‘tumhe dāni kuṭṭhino dārake gahetvā gajjatha, ye anāthā niggatikā tiracchānā viya kolarukkhe vasiṃsu, etesaṃ hatthiassādayo vā phalakāvudhāni vā amhākaṃ kiṃ karissantī’’ti? Te gantvā tasmiṃ kamme niyuttaamaccānaṃ kathesuṃ, amaccā rājakulānaṃ kathesuṃ. Tato sākiyā ‘‘bhaginīhi saddhiṃ saṃvāsikānaṃ thāmañca balañca dassessāmā’’ti yuddhasajjā nikkhamiṃsu. Koliyāpi ‘‘kolarukkhavāsīnaṃ thāmañca balañca dassessāmā’’ti yuddhasajjā nikkhamiṃsu. Apare panācariyā ‘‘sākiyakoliyānaṃ dāsīsu udakatthāya nadiṃ gantvā cumbaṭāni bhūmiyaṃ nikkhipitvā sukhakathāya sannisinnāsu ekissā cumbaṭaṃ ekā sakasaññāya gaṇhi, taṃ nissāya ‘mama cumbaṭaṃ, tava cumbaṭa’nti kalahe pavatte kamena ubhayanagaravāsino dāsakammakārā ceva sevakagāmabhojakāmaccauparājāno cāti sabbe yuddhasajjā nikkhamiṃsū’’ti vadanti. Imamhā pana nayā purimanayova bahūsu aṭṭhakathāsu āgato, yuttarūpo cāti sveva gahetabbo.</p>



<p class="bodytext">Te <a name="M5.0442"></a><a name="V5.0409"></a> pana sāyanhasamaye yuddhasajjā nikkhamissantīti tasmiṃ samaye bhagavā sāvatthiyaṃ viharanto paccūsasamaye lokaṃ volokento ime evaṃ yuddhasajje nikkhante addasa, disvā ca ‘‘mayi gate esa kalaho vūpasamissati nu kho, no’’ti upadhārento ‘‘ahamettha gantvā kalahavūpasamatthaṃ tīṇi jātakāni kathessāmi, tato kalaho vūpasamissati, atha sāmaggidīpanatthāya dve jātakāni kathetvā <span class="bld">attadaṇḍasuttaṃ</span> (su. ni. 941 ādayo) desessāmi, desanaṃ sutvā ubhayanagaravāsino aḍḍhateyyāni aḍḍhateyyāni kumārasatāni dassanti, ahaṃ te pabbājessāmi, mahanto samāgamo bhavissatī’’ti sanniṭṭhānaṃ katvā pātova sarīrapaṭijagganaṃ katvā sāvatthiyaṃ piṇḍāya caritvā piṇḍapātapaṭikkanto sāyanhasamaye gandhakuṭito nikkhamitvā kassaci anārocetvā sayameva pattacīvaramādāya dvinnaṃ senānaṃ antare ākāse pallaṅkaṃ ābhujitvā tesaṃ saṃvegajananatthaṃ divā andhakāraṃ kātuṃ kesaraṃsiyo vissajjento nisīdi. Atha nesaṃ saṃviggamānasānaṃ attānaṃ dassento chabbaṇṇā buddharaṃsiyo vissajjesi. Kapilavatthuvāsinopi bhagavantaṃ disvā ‘‘amhākaṃ ñātiseṭṭho satthā āgato, diṭṭho nu kho tena amhākaṃ kalahakaraṇabhāvo’’ti cintetvā ‘‘na kho pana sakkā satthari āgate amhehi parassa sarīre satthaṃ pātetuṃ, koliyanagaravāsino amhe hanantu <a name="P5.0414"></a> vā bajjhantu vā’’ti āvudhāni chaḍḍesuṃ. Koliyanagaravāsinopi tatheva akaṃsu.</p>



<p class="bodytext">Atha bhagavā otaritvā ramaṇīye padese vālukapuline paññattavarabuddhāsane nisīdi anopamāya buddhasiriyā virocamāno. Tepi rājāno bhagavantaṃ vanditvā nisīdiṃsu. Atha ne satthā jānantova ‘‘kasmā āgatattha, mahārājā’’ti pucchi. ‘‘Neva, bhante, nadidassanatthāya, na kīḷanatthāya, apica kho pana imasmiṃ ṭhāne saṅgāmaṃ paccupaṭṭhāpetvā āgatamhā’’ti. ‘‘Kiṃ nissāya vo kalaho, mahārājā’’ti? ‘‘Udakaṃ nissāya bhante’’ti. ‘‘Udakaṃ kiṃ agghati mahārājā’’ti? ‘‘Appagghaṃ, bhante’’ti. ‘‘Pathavī nāma kiṃ agghati, mahārājā’’ti? ‘‘Anagghā, bhante’’ti. ‘‘Khattiyā kiṃ agghanti, mahārājā’’ti? ‘‘Khattiyā nāma anagghā, bhante’’ti. ‘‘Appagghaṃ udakaṃ nissāya kasmā anagghe khattiye nāsetha, mahārāja, kalahasmiñhi assādo <a name="M5.0443"></a> nāma natthi, kalahavasena hi mahārājā ekāya rukkhadevatāya kāḷasīhena saddhiṃ baddhāghāto sakalampi imaṃ kappaṃ anuppattoyevā’’ti vatvā <span class="bld">phandanajātakaṃ</span> (jā. 1.13.14 ādayo) kathesi. Tato ‘‘parapattiyena nāma mahārājā na bhavitabbaṃ, parapattiyā hi hutvā ekassa sasassa kathāya tiyojanasahassavitthate himavante catuppadagaṇā mahāsamuddaṃ pakkhandino ahesuṃ, tasmā parapattiyena na bhavitabba’’nti vatvā <span class="bld">daddarajātakaṃ</span> (jā. 1.243-44; 1.4.13-16; 1.9.105 ādayo) kathesi. Tato ‘‘kadāci mahārājā dubbalopi <a name="V5.0410"></a> mahabbalassa randhaṃ passati, kadāci mahabbalopi dubbalassa randhaṃ passati, laṭukikāpi hi sakuṇikā hatthināgaṃ ghātesī’’ti vatvā <span class="bld">laṭukikajātakaṃ</span> (jā. 1.5.39 ādayo) kathesi. Evaṃ kalahavūpasamanatthāya tīṇi jātakāni kathetvā sāmaggiparidīpanatthāya dve jātakāni kathesi. ‘‘Samaggānañhi mahārājā koci otāraṃ nāma passituṃ na sakkotī’’ti vatvā <span class="bld">rukkhadhammajātakaṃ</span> (jā. 1.1.74) kathesi. Tato ‘‘samaggānaṃ mahārājā koci vivaraṃ passituṃ nāsakkhi, yadā pana aññamaññaṃ vivādamakaṃsu, atha ne eko nesādaputto jīvitakkhayaṃ pāpetvā ādāya gato, vivāde assādo nāma natthī’’ti vatvā <span class="bld">vaṭṭakajātakaṃ</span> (jā. 1.1.35, 118; 1.6.128-133) kathesi. Evaṃ imāni pañca jātakāni kathetvā avasāne <span class="bld">attadaṇḍasuttaṃ</span> (su. ni. 941 ādayo) kathesi.</p>



<p class="bodytext">Atha rājāno pasannā ‘‘sace satthā nāgamissa, mayaṃ aññamaññaṃ vadhitvā lohitanadiṃ pavattayissāma, satthāraṃ nissāya no jīvitaṃ laddhaṃ. Sace pana satthā agāraṃ ajjhāvasissa, dvisahassadīpaparivāraṃ catumahādīparajjaṃ hatthagataṃ abhavissa, atirekasahassaṃ kho panassa puttā abhavissaṃsu, tato khattiyaparivārova avicarissa, taṃ kho panesa sampattiṃ pahāya nikkhamitvā <a name="P5.0415"></a> sambodhiṃ patto, idānipi khattiyaparivārova vicaratū’’ti ubhayanagaravāsino aḍḍhateyyāni aḍḍhateyyāni kumārasatāni adaṃsu. Bhagavā te pabbājetvā mahāvanaṃ agamāsi. Punadivasato paṭṭhāya tehi parivuto ekadā kapilavatthunagare ekadā koliyanagareti dvīsu nagaresu piṇḍāya carati. Ubhayanagaravāsino mahāsakkāraṃ kariṃsu. Tesaṃ garugāravena na attano ruciyā pabbajitānaṃ anabhirati uppajji. Purāṇadutiyikāyopi nesaṃ anabhiratijananatthāya <a name="M5.0444"></a> taṃ taṃ vatvā sāsanaṃ pesesuṃ. Te atirekataraṃ ukkaṇṭhiṃsu. Bhagavā āvajjento tesaṃ anabhiratabhāvaṃ ñatvā ‘‘ime bhikkhū mādisena buddhena saddhiṃ ekato vasantā ukkaṇṭhanti, kathaṃ rūpā nu kho tesaṃ dhammakathā sappāyā’’ti upadhārento kuṇāladhammadesanaṃ passi. Athassa etadahosi – ‘‘ahaṃ ime bhikkhū himavantaṃ netvā kuṇālakathāya nesaṃ mātugāmadosaṃ pakāsetvā anabhiratiṃ haritvā sotāpattimaggaṃ dassāmī’’ti.</p>



<p class="bodytext">So pubbaṇhasamayaṃ nivāsetvā pattacīvaramādāya kapilavatthuṃ piṇḍāya caritvā pacchābhattaṃ piṇḍapātapaṭikkanto bhattakiccavelāyameva te pañcasate bhikkhū āmantetvā ‘‘diṭṭhapubbo vo, bhikkhave, ramaṇīyo himavantapadeso’’ti pucchi. ‘‘Nohetaṃ, bhante’’ti. ‘‘Gacchissatha pana himavantacārika’’nti? ‘‘Bhante, aniddhimanto mayaṃ kathaṃ gamissāmā’’ti. ‘‘Sace pana vo koci gahetvā gaccheyya, gaccheyyāthā’’ti? ‘‘Āma, bhante’’ti. Satthā sabbepi te attano iddhiyā <a name="V5.0411"></a> gahetvā ākāse uppatitvā himavantaṃ gantvā gaganatale ṭhitova ramaṇīye himavantapadese kañcanapabbataṃ rajatapabbataṃ maṇipabbataṃ hiṅgulikapabbataṃ añjanapabbataṃ sānupabbataṃ phalikapabbatanti nānāvidhe pabbate, pañca mahānadiyo, kaṇṇamuṇḍakaṃ rathakāraṃ sīhapapātaṃ chaddantaṃ tiyaggaḷaṃ anotattaṃ kuṇāladahanti satta dahe dassesi. Himavanto ca nāma mahā pañcayojanasatubbedho tiyojanasahassavitthato, tassa imaṃ ramaṇīyaṃ ekadesaṃ attano ānubhāvena dassesi. Tattha katanivāsāni sīhabyagghahatthikulādīni catuppadānipi ekadesato dassesi. Tattha ārāmarāmaṇeyyakādīni pupphūpagaphalūpage rukkhe nānāvidhe sakuṇasaṅghe jalajathalajapupphāni himavantassa puratthimapasse suvaṇṇatalaṃ, pucchimapasse hiṅgulatalaṃ dassesi. Imesaṃ rāmaṇeyyakānaṃ diṭṭhakālato paṭṭhāya tesaṃ bhikkhūnaṃ purāṇadutiyikāsu chandarāgo pahīno.</p>



<p class="bodytext">Atha satthā te bhikkhū gahetvā ākāsato <a name="P5.0416"></a> otaritvā himavantapacchimapasse saṭṭhiyojanike manosilātale sattayojanikassa kappaṭṭhikasālarukkhassa heṭṭhā tiyojanikāya manosilātalāya tehi bhikkhūhi parivuto chabbaṇṇarasmiyo vissajjento aṇṇavakucchiṃ khobhetvā jalamāno sūriyo viya nisīditvā madhurassaraṃ nicchārento <a name="M5.0445"></a> te bhikkhū āmantesi – ‘‘bhikkhave, imasmiṃ himavante tumhehi adiṭṭhapubbaṃ pucchathā’’ti. Tasmiṃ khaṇe dve citrakokilā ubhosu koṭīsu daṇḍakaṃ mukhena ḍaṃsitvā majjhe attano sāmikaṃ nisīdāpetvā aṭṭha citrakokilā purato, aṭṭha pacchato, aṭṭha vāmato, aṭṭha dakkhiṇato, aṭṭha heṭṭhā, aṭṭha upari chāyaṃ katvā evaṃ citrakokilaṃ parivāretvā ākāsenāgacchanti. Atha te bhikkhū taṃ sakuṇasaṅghaṃ disvā satthāraṃ pucchiṃsu – ‘‘ke nāmete, bhante sakuṇā’’ti? ‘‘Bhikkhave, esa mama porāṇako vaṃso, mayā ṭhapitā paveṇī, maṃ tāva pubbe evaṃ paricariṃsu, tadā panesa sakuṇagaṇo mahā ahosi, aḍḍhuḍḍhāni dijakaññāsahassāni maṃ paricariṃsu. Anupubbena parihāyitvā idāni ettako jāto’’ti. ‘‘Kathaṃ evarūpe pana, bhante, vanasaṇḍe etā dijakaññāyo tumhe paricariṃsū’’ti? Atha nesaṃ satthā ‘‘tena hi, bhikkhave, suṇāthā’’ti satiṃ upaṭṭhāpetvā atītaṃ āharitvā dassento āha –</p>



<p class="indent">‘‘Evamakkhāyati evamanusūyati, sabbosadhadharaṇidhare nekapupphamālyavitate gajagavajamahiṃsarurucamarapasadakhaggagokaṇṇasīhabyagghadīpiacchakokataracchauddārakadali- migabiḷārasasakaṇṇikānucarite ākiṇṇanelamaṇḍalamahāvarāhanāgakulakareṇusaṅghādhivuṭṭhe issamigasākhamigasarabhamigaeṇīmigavātamigapasadamigapurisālukimpurisayakkharakkha- sanisevite amajjavamañjarīdharapahaṭṭhapupphaphusitaggānekapādapagaṇavitake <a name="V5.0412"></a> kuraracakoravāraṇamayūraparabhatajīvañjīvakacelāvakabhiṅkārakaravīkamattavihaṅgagaṇasatatasampaghuṭṭhe añjanamanosilāharitālahiṅgulakahemarajatakanakānekadhātu- satavinaddhapaṭimaṇḍitapadese evarūpe khalu, bho, ramme vanasaṇḍe kuṇālo nāma sakuṇo paṭivasati ativiya <a name="P5.0417"></a> citto ativiya cittapattacchadano’’.</p>



<p class="indent">‘‘Tasseva khalu, bho, kuṇālassa sakuṇassa aḍḍhuḍḍhāni itthisahassāni paricārikā dijakaññāyo, atha khalu, bho, dve dijakaññāyo kaṭṭhaṃ mukhena ḍaṃsitvā taṃ kuṇālaṃ sakuṇaṃ majjhe nisīdāpetvā uḍḍentimā naṃ kuṇālaṃ sakuṇaṃ addhānapariyāyapathe kilamatho ubbāhetthā’’ti.</p>



<p class="indent">‘‘Pañcasatā <a name="M5.0446"></a> dijakaññāyo heṭṭhato heṭṭhato uḍḍenti ‘sacāyaṃ kuṇālo sakuṇo āsanā paripatissati, mayaṃ taṃ pakkhehi paṭiggahessāmā’ti.</p>



<p class="indent">‘‘Pañcasatā dijakaññāyo uparūpari uḍḍenti ‘mā naṃ kuṇālaṃ sakuṇaṃ ātapo paritāpesī’ti.</p>



<p class="indent">‘‘Pañcasatā dijakaññāyo ubhatopassena uḍḍenti ‘mā naṃ kuṇālaṃ sakuṇaṃ sītaṃ vā uṇhaṃ vā tiṇaṃ vā rajo vā vāto vā ussāvo vā upapphusī’ti.</p>



<p class="indent">‘‘Pañcasatā dijakaññāyo purato purato uḍḍenti ‘mā naṃ kuṇālaṃ sakuṇaṃ gopālakā vā pasupālakā vā tiṇahārakā vā kaṭṭhahārakā vā vanakammikā vā kaṭṭhena vā kaṭhalena vā pāṇinā vā leḍḍunā vā daṇḍena vā satthena vā sakkharāhi vā pahāraṃ adaṃsu, māyaṃ kuṇālo sakuṇo gacchehi vā latāhi vā rukkhehi vā sākhāhi vā thambhehi vā pāsāṇehi vā balavantehi vā pakkhīhi saṅgamesī’ti.</p>



<p class="indent">‘‘Pañcasatā dijakaññāyo pacchato pacchato uḍḍenti saṇhāhi sakhilāhi mañjūhi madhurāhi vācāhi samudācarantiyo ‘māyaṃ kuṇālo sakuṇo āsane pariyukkaṇṭhī’ti.</p>



<p class="indent">‘‘Pañcasatā <a name="V5.0413"></a> dijakaññāyo disodisaṃ uḍḍenti anekarukkhavividhavikatiphalamāharantiyo ‘māyaṃ kuṇālo sakuṇo khudāya parikilamitthā’ti.</p>



<p class="indent">‘‘Atha khalu, bho, tā dijakaññāyo taṃ kuṇālaṃ sakuṇaṃ ārāmeneva ārāmaṃ, uyyāneneva uyyānaṃ, nadītittheneva nadītitthaṃ, pabbatasikhareneva pabbatasikharaṃ, ambavaneneva ambavanaṃ, jambuvaneneva jambuvanaṃ, labujavaneneva labujavanaṃ, nāḷikerasañcāriyeneva nāḷikerasañcāriyaṃ khippameva abhisambhonti ratitthāya.</p>



<p class="indent">‘‘Atha <a name="M5.0447"></a> khalu, bho, kuṇālo sakuṇo tāhi dijakaññāhi divasaṃ paribyūḷho evaṃ apasādeti <a name="P5.0418"></a> ‘nassatha tumhe vasaliyo, vinassatha tumhe vasiliyo coriyo dhuttiyo asatiyo lahucittāyo katassa appaṭikārikāyo anilo viya yenakāmaṃgamāyo’’’ ti.</p>



<p class="bodytext">Tatrāyaṃ atthavaṇṇanā – bhikkhave, so vanasaṇḍo evaṃ akkhāyati evañca anusūyati. Kinti? Sabbosadhadharaṇidhareti vitthāro. Tattha <span class="bld">sabbosadhadharaṇidhare</span>ti mūlatacapattapupphādisabbosadhadharāya dharaṇiyā samannāgateti attho, sabbosadhayutto vā dharaṇidharo. So hi padeso sabbosadhadharaṇidharoti evamakkhāyati evañca anusūyati, tasmiṃ vanasaṇḍeti vuttaṃ hoti. Sesapadayojanāyapi eseva nayo. <span class="bld">Nekapupphamālyavitate</span>ti anekehi phalatthāya uppannapupphehi ceva piḷandhanamālyehi ca vitate. <span class="bld">Rurū</span>ti suvaṇṇavaṇṇā migā. <span class="bld">Uddārā</span>ti uddā. <span class="bld">Biḷārā</span>ti mahābiḷārā. <span class="bld">Nelamaṇḍalaṃ</span> vuccati taruṇabhiṅkacchāpamaṇḍalaṃ. <span class="bld">Mahāvarāhā</span>ti mahāhatthino, ākiṇṇanelamaṇḍalamahāvarāhena gocariyādibhedena dasavidhena nāgakulena ceva kareṇusaṅghena ca adhivuṭṭheti attho. <span class="bld">Issamigā</span>ti kāḷasīhā. <span class="bld">Vātamigā</span>ti mahāvātamigā. <span class="bld">Pasadamigā</span>ti citramigā. <span class="bld">Purisālū</span>ti vaḷavāmukhayakkhiniyo. <span class="bld">Kimpurisā</span>ti devakinnaracandakinnaradumakinnaradaṇḍamāṇavakakonti- sakuṇakaṇṇapāvuraṇādibhedā kinnarā. <span class="bld">Amajjavamañjarīdharapahaṭṭhapupphaphusitaggānekapādapagaṇavitate</span>ti makuladharehi ceva mañjarīdharehi ca supupphitehi ca aggamattapupphitehi ca anekehi pādapagaṇehi vitate. <span class="bld">Vāraṇā</span> nāma hatthiliṅgasakuṇā. <span class="bld">Celāvakā</span>tipi ete sakuṇāyeva. <span class="bld">Hemañca kanakañcā</span>ti dve suvaṇṇajātiyo. Etehi añjanādīhi anekadhātusatehi anekehi vaṇṇadhāturāsīhi vinaddhapaṭimaṇḍitapadese. <span class="bld">Bho</span>ti dhammālapanamattametaṃ. <span class="bld">Citto</span>ti mukhatuṇḍakepi heṭṭhāudarabhāgepi citrova.</p>



<p class="bodytext"><span class="bld">Aḍḍhuḍḍhānī</span>ti <a name="V5.0414"></a> aḍḍhacatutthāni, tīṇi sahassāni pañceva satānīti attho. <span class="bld">Addhānapariyāyapathe</span>ti addhānasaṅkhāte gamanamagge. <span class="bld">Ubbāhetthā</span>ti <a name="M5.0448"></a> bādhayittha. <span class="bld">Upapphusī</span>ti upagantvā phusi. <span class="bld">Pahāraṃ adaṃsū</span>ti ettha ‘‘mā na’’nti padassa sāmivasena attho veditabbo. <span class="bld">Saṅgamesī</span>ti samāgacchi. <span class="bld">Saṇhāhī</span>ti maṭṭhāhi. <span class="bld">Sakhilāhī</span>ti piyāhi. <span class="bld">Mañjūhī</span>ti sakhilāhi. <span class="bld">Madhurāhī</span>ti madhurassarāhi. <span class="bld">Samudācarantiyo</span>ti gandhabbakaraṇavasena paricarantiyo. <span class="bld">Anekarukkhavividhavikatiphala</span>nti anekehi rukkhehi vividhavikatiphalaṃ. <span class="bld">Ārāmeneva ārāma</span>nti pupphārāmādīsu aññatarena ārāmeneva aññataraṃ ārāmaṃ nentīti attho. <span class="bld">Uyyānā</span>dīsupi eseva nayo. <span class="bld">Nāḷikerasañcāriyenevā</span>ti nāḷikeravaneneva aññaṃ nāḷikeravanaṃ. <span class="bld">Atisambhontī</span>ti evaṃ netvā tattha naṃ khippaññeva <a name="P5.0419"></a> ratitthāya pāpuṇanti.</p>



<p class="bodytext"><span class="bld">Divasaṃ paribyūḷho</span>ti sakaladivasaṃ paribyūḷho. <span class="bld">Apasādetī</span>ti tā kira taṃ evaṃ divasaṃ paricaritvā nivāsarukkhe otāretvā parivāretvā rukkhasākhāsu nisīditvā ‘‘appeva nāma madhuravacanaṃ labheyyāmā’’ti patthayantiyo iminā uyyojitakāle attano vasanaṭṭhānaṃ gamissāmāti vasanti. Kuṇālarājā pana tā uyyojento ‘‘nassathā’’tiādivacanehi apasādeti. Tattha <span class="bld">nassathā</span>ti gacchatha. <span class="bld">Vinassathā</span>ti sabbatobhāgena nassatha. Gehe dhanadhaññādīnaṃ nāsanena <span class="bld">coriyo,</span> bahumāyatāya <span class="bld">dhuttiyo,</span> naṭṭhassatitāya <span class="bld">asatiyo,</span> anavaṭṭhitacittatāya <span class="bld">lahucittāyo,</span> katavināsanena mittadubbhitāya <span class="bld">katassa appaṭikārikāyo</span>ti.</p>



<p class="bodytext">Evañca pana vatvā ‘‘iti kho, bhikkhave, ahaṃ tiracchānagatopi itthīnaṃ akataññutaṃ bahumāyataṃ anācārataṃ dussīlatañca jānāmi, tadāpāhaṃ tāsaṃ vase avattitvā tā eva attano vase vattemī’’ti imāya kathāya tesaṃ bhikkhūnaṃ anabhiratiṃ haritvā satthā tuṇhī ahosi. Tasmiṃ khaṇe dve kāḷakokilā sāmikaṃ daṇḍakena ukkhipitvā heṭṭhābhāgādīsu catasso catasso hutvā taṃ padesaṃ āgamiṃsu. Te bhikkhū tāpi disvā satthāraṃ pucchiṃsu. Satthā ‘‘pubbe, bhikkhave, mama sahāyo puṇṇamukho nāma phussakokilo ahosi, tassāyaṃ vaṃso’’ti vatvā purimanayeneva tehi bhikkhūhi pucchito āha –</p>



<p class="indent">‘‘Tasseva <a name="M5.0449"></a> khalu, bho, himavato pabbatarājassa puratthimadisābhāge susukhumasunipuṇagirippabhavaharitupayantiyo’’ti.</p>



<p class="bodytext">Tattha suṭṭhu sukhumasaṇhasalilatāya susukhumasunipuṇā, giri etāsaṃ pabhavoti girippabhavā<a name="V5.0415"></a>, himavantato sandamānaharitatiṇamissaoghatāya haritā, kuṇāladahaṃ upagamanena upayantiyoti <span class="bld">susukhumasunipuṇagirippabhavaharitupayantiyo,</span> evarūpā nadiyo yasmiṃ sandantīti attho.</p>



<p class="bodytext">Idāni yaṃ kuṇāladahaṃ tā upayanti, tattha pupphāni vaṇṇento āha –</p>



<p class="indent">‘‘Uppalapadumakumudanalinasatapattasogandhikamandālakasampativiruḷha- suciganṭhamanuññamāvakappadese’’ti.</p>



<p class="bodytext">Tattha <span class="bld">uppala</span>nti nīluppalaṃ. <span class="bld">Nalina</span>nti setapadumaṃ. <span class="bld">Satapatta</span>nti paripuṇṇasatapattapadumaṃ. <span class="bld">Sampatī</span>ti etehi sampativiruḷhehi abhinavajātehi sucigandhena ceva manuññena ca hadayabandhanasamatthatāya māvakena ca padesena samannāgateti attho.</p>



<p class="bodytext">Idāni tasmiṃ dahe rukkhādayo vaṇṇento āha –</p>



<p class="indent">‘‘Kuravakamucalindaketakavedisavañjulapunnāgabakulatilakapiyakahasanasālasaḷala- campakaasokanāgarukkhatirīṭibhujapattaloddacandanoghavane <a name="P5.0420"></a> kāḷāgarupadmakapiyaṅgudevadārukacocagahane kakudhakuṭajaaṅkolakaccikārakaṇikārakaṇṇikāra- kanaverakoraṇḍakakoviḷārakiṃsukayodhikavanamallikamanaṅgaṇamanavajjabhaṇḍisurucira- bhaginimālāmalyadhare jātisumanamadhugandhikadhanutakkāritālīsatagaramusīrakoṭṭhakacchavitate atimuttakasaṃkusumitalatāvitatapaṭimaṇḍitappadese haṃsapilavakādambakāraṇḍavābhinadite vijjādharasiddhasamaṇatāpasagaṇādhivuṭṭhe varadevayakkharakkhasadānavagandhabbakinnaramahoragānuciṇṇappadese – evarūpe khalu, bho, ramme vanasaṇḍe puṇṇamukho nāma phussakokilo pativasati ativiya madhuragiro vilāsitanayano mattakkho.</p>



<p class="indent">‘‘Tasseva <a name="M5.0450"></a> khalu, bho, puṇṇamukhassa phussakokilassa aḍḍhuḍḍhāni itthisatāni paricārikā dijakaññāyo. Atha khalu, bho, dve dijakaññāyo kaṭṭhaṃ mukhena ḍaṃsitvā taṃ puṇṇamukhaṃ phussakokilaṃ majjhe nisīdāpetvā uḍḍenti ‘mā naṃ puṇṇamukhaṃ phussakokilaṃ addhānapariyāyapathe kilamatho ubbāhetthā’ti.</p>



<p class="indent">‘‘Paññāsa <a name="V5.0416"></a> dijakaññāyo heṭṭhato heṭṭhato uḍḍenti ‘sacāyaṃ puṇṇamukho phussakokilo sakuṇo āsanā paripatissati, mayaṃ taṃ pakkhehi paṭiggahessāmā’ti.</p>



<p class="indent">‘‘Paññāsa dijakaññāyo uparūpari uḍḍenti ‘mā naṃ puṇṇamukhaṃ phussakokilaṃ ātapo paritāpesī’ti.</p>



<p class="indent">‘‘Paññāsa paññāsa dijakaññāyo ubhatopassena uḍḍenti ‘mānaṃ puṇṇamukhaṃ phussakokilaṃ sītaṃ vā uṇhaṃ vā tiṇaṃ vā rajo vā vāto vā ussāvo vā upapphusī’ti.</p>



<p class="indent">‘‘Paññāsa dijakaññāyo purato purato uḍḍenti ‘mā naṃ puṇṇamukhaṃ phussakokilaṃ gopālakā vā pasupālakā vā tiṇahārakā vā kaṭṭhahārakā vā vanakammikā vā kaṭṭhena vā kaṭhalāya vā pāṇinā vā leḍḍunā vā daṇḍena vā satthena vā sakkharāhi vā pahāramadaṃsu, māyaṃ puṇṇamukho phussakokilo gacchehi vā latāhi vā rukkhehi vā sākhāhi vā thambhehi vā pāsāṇehi vā balavantehi vā pakkhīhi saṅgamesī’ti.</p>



<p class="indent">‘‘Paññāsa dijakaññāyo pacchato pacchato uḍḍenti saṇhāhi sakhilāhi <a name="P5.0421"></a> mañjūhi madhurāhi vācāhi samudācarantiyo ‘māyaṃ puṇṇamukho phussakokilo āsane pariyukkaṇṭhī’ti.</p>



<p class="indent">‘‘Paññāsa dijakaññāyo disodisaṃ uḍḍenti anekarukkhavividhavikatiphalamāharantiyo ‘māyaṃ puṇṇamukho phussakokilo khudāya parikilamitthā’ti.</p>



<p class="indent">‘‘Atha khalu, bho, tā dijakaññāyo taṃ puṇṇamukhaṃ phussakokilaṃ ārāmeneva ārāmaṃ, uyyāneneva uyyānaṃ, nadītittheneva <a name="M5.0451"></a> nadītitthaṃ, pabbatasikhareneva pabbatasikharaṃ, ambavaneneva ambavanaṃ, jambuvaneneva jambuvanaṃ, labujavaneneva labujavanaṃ, nāḷikerasañcāriyeneva nāḷikerasañcāriyaṃ khippameva abhisambhonti ratitthāya.</p>



<p class="indent">‘‘Atha khalu, bho, puṇṇamukho phussakokilo tāhi dijakaññāhi divasaṃ paribyūḷho <a name="V5.0417"></a> evaṃ pasaṃsati ‘sādhu sādhu, bhaginiyo, etaṃ kho bhaginiyo tumhākaṃ patirūpaṃ kuladhītānaṃ, yaṃ tumhe bhattāraṃ paricareyyāthā’ti.</p>



<p class="indent">‘‘Atha khalu, bho, puṇṇamukho phussakokilo yena kuṇālo sakuṇo tenupasaṅkami. Addasaṃsu kho kuṇālassa sakuṇassa paricārikā dijakaññāyo taṃ puṇṇamukhaṃ phussakokilaṃ dūratova āgacchantaṃ, disvāna yena puṇṇamukho phussakokilo tenupasaṅkamiṃsu, upasaṅkamitvā taṃ puṇṇamukhaṃ phussakokilaṃ etadavocuṃ – ‘ayaṃ, samma puṇṇamukha, kuṇālo sakuṇo ativiya pharuso ativiya pharusavāco, appeva nāma tavampi āgamma piyavācaṃ labheyyāmā’ti. ‘Appeva nāma bhaginiyo’ti vatvā yena kuṇālo sakuṇo tenupasaṅkami, upasaṅkamitvā kuṇālena sakuṇena saddhiṃ paṭisammoditvā ekamantaṃ nisīdi, ekamantaṃ nisinno kho puṇṇamukho phussakokilo taṃ kuṇālaṃ sakuṇaṃ etadavoca – ‘kissa tvaṃ, samma kuṇāla, itthīnaṃ sujātānaṃ kuladhītānaṃ sammāpaṭipannānaṃ micchāpaṭipannosi, amanāpabhāṇīnampi kira, samma kuṇāla, itthīnaṃ manāpabhāṇinā bhavitabbaṃ, kimaṅgaṃ pana manāpabhāṇīna’nti.</p>



<p class="indent">‘‘Evaṃ vutte kuṇālo sakuṇo taṃ puṇṇamukhaṃ phussakokilaṃ evaṃ apasādesi – ‘nassa tvaṃ, samma jamma vasala, vinassa tvaṃ, samma jamma vasala, ko nu tayā viyatto jāyājinenā’ti. Evaṃ apasādito ca pana puṇṇamukho phussakokilo tatoyeva <a name="P5.0422"></a> paṭinivatti.</p>



<p class="indent">‘‘Atha <a name="M5.0452"></a> khalu, bho, puṇṇamukhassa phussakokilassa aparena samayena nacirasseva kharo ābādho uppajji, lohitapakkhandikā bāḷhā vedanā vattanti māraṇantikā. Atha khalu, bho, puṇṇamukhassa phussakokilassa paricārikānaṃ dijakaññānaṃ etadahosi – ‘ābādhiko kho ayaṃ puṇṇamukho phussakokilo, appeva nāma imamhā ābādhā vuṭṭhaheyyā’ti ekaṃ adutiyaṃ ohāya yena kuṇālo sakuṇo tenupasaṅkamiṃsu. Addasā kho kuṇālo sakuṇo tā dijakaññāyo dūratova āgacchantiyo, disvāna tā dijakaññāyo etadavoca – ‘kahaṃ pana tumhaṃ vasaliyo bhattā’ti. ‘Ābādhiko kho, samma kuṇāla, puṇṇamukho phussakokilo appeva nāma tamhā ābādhā vuṭṭhaheyyā’ti. Evaṃ vutte kuṇālo sakuṇo tā dijakaññāyo evaṃ apasādesi – ‘nassatha tumhe vasaliyo, vinassatha tumhe vasaliyo coriyo dhuttiyo asatiyo lahucittāyo katassa appaṭikārikāyo <a name="V5.0418"></a> anilo viya yenakāmaṃgamāyo’ti vatvā yena puṇṇamukho phussakokilo tenupasaṅkami, upasaṅkamitvā taṃ puṇṇamukhaṃ phussakokilaṃ etadavoca – ‘haṃ, samma, puṇṇamukhā’ti. ‘Haṃ, samma, kuṇālā’ti.</p>



<p class="indent">‘‘Atha khalu, bho, kuṇālo sakuṇo taṃ puṇṇamukhaṃ phussakokilaṃ pakkhehi ca mukhatuṇḍakena ca pariggahetvā vuṭṭhāpetvā nānābhesajjāni pāyāpesi. Atha khalu, bho, puṇṇamukhassa phussakokilassa so ābādho paṭippassambhī’’ti.</p>



<p class="bodytext">Tattha <span class="bld">piyakā</span>ti setapupphā. <span class="bld">Hasanā</span>ti <span class="bld">ha</span>-kāro sandhikaro, asanāyeva. <span class="bld">Tirīṭī</span>ti ekā rukkhajāti. <span class="bld">Candanā</span>ti rattasurabhicandanā. <span class="bld">Oghavane</span>ti etesaṃ oghena ghaṭāya samannāgatavane. <span class="bld">Devadārukacocagahane</span>ti devadārurukkhehi ceva kadalīhi ca gahane. <span class="bld">Kaccikārā</span>ti ekā rukkhajāti. <span class="bld">Kaṇikārā</span>ti mahāpupphā. <span class="bld">Kaṇṇikārā</span>ti khuddakapupphā. <span class="bld">Kiṃsukā</span>ti vātaghātakā. <span class="bld">Yodhikā</span>ti yūthikā. <span class="bld">Vanamallikamanaṅgaṇamanavajjabhaṇḍisurucirabhaginimālāmalyadhare</span>ti mallikānañca anaṅgaṇānaṃ <a name="M5.0453"></a> anavajjānañca bhaṇḍīnaṃ surucirānañca bhaginīnaṃ pupphehi mālyadhārayamāne. <span class="bld">Dhanutakkārī</span>ti dhanupāṭali. <span class="bld">Tālīsā</span>ti tālīsapattarukkhā. <span class="bld">Kacchavitate</span>ti etehi jātisumanādīhi vitate nadikacchapabbatakacche. <span class="bld">Saṃkusumitalatā</span>ti tesu tesu ṭhānesu suṭṭhu kusumitaatimuttakehi ceva nānāvidhalatāhi ca vitatapaṭimaṇḍitapadese. <span class="bld">Gaṇādhivuṭṭhe</span>ti etesaṃ vijjādharādīnaṃ gaṇehi adhivuṭṭhe. <span class="bld">Puṇṇamukho</span>ti mukhaparipuṇṇatāya puṇṇamukho. Parehi <a name="P5.0423"></a> phuṭṭhatāya <span class="bld">phussakokilo. Vilāsitanayano</span>ti vilāsitanetto. <span class="bld">Mattakkho</span>ti yathā mattānaṃ akkhīni rattāni honti, evaṃ rattakkho, pamāṇayuttanetto vā.</p>



<p class="bodytext"><span class="bld">Bhaginiyo</span>ti ariyavohārena ālapanaṃ. <span class="bld">Paricareyyāthā</span>ti sakaladivasaṃ gahetvā vicareyyātha. Iti so piyakathaṃ kathetvā uyyojeti. Kadāci pana kuṇālo saparivāro puṇṇamukhaṃ dassanāya gacchati, kadāci puṇṇamukho kuṇālassa santikaṃ āgacchati. Tenāha <span class="bld">‘‘atha khalu, bho’’</span>ti. <span class="bld">Sammā</span>ti vayassa. <span class="bld">Āgammā</span>ti paṭicca upanissāya. <span class="bld">Labheyyāmā</span>ti kuṇālassa santikā piyavacanaṃ labheyyāma. <span class="bld">Appeva nāmā</span>ti api nāma labheyyātha, vakkhāmi nanti. <span class="bld">Sujātāna</span>nti samajātikānaṃ.</p>



<p class="bodytext"><span class="bld">Nassā</span>ti palāya. <span class="bld">Jammā</span>ti lāmaka. <span class="bld">Viyatto</span>ti ko nu tayā sadiso añño byatto nāma atthi. <span class="bld">Jāyājinenā</span>ti jāyājitena, ayameva vā pāṭho. Evaṃ itthiparājitena tayā sadiso <a name="V5.0419"></a> ko nāma byatto atthīti taṃ puna evarūpassa vacanassa abhaṇanatthāya apasādeti. <span class="bld">Tatoyevā</span>ti ‘‘kuddho me kuṇālo’’ti cintetvā tatoyeva paṭinivatti, so nivattitvā saparivāro attano nivāsaṭṭhānameva agamāsi.</p>



<p class="bodytext"><span class="bld">Appeva nāmā</span>ti saṃsayaparivitakko, imamhā ābādhā vuṭṭhaheyya vā no vāti evaṃ cintetvā taṃ ohāya pakkamiṃsu. <span class="bld">Tumha</span>nti tumhākaṃ. <span class="bld">Appeva nāmā</span>ti tamhā ābādhā vuṭṭhaheyya vā no vā, amhākaṃ āgatakāle mato bhavissati. Mayañhi idāneva so marissatīti ñatvā tumhākaṃ pādaparicārikā bhavituṃ āgatā. <span class="bld">Tenupasaṅkamī</span>ti imā itthiyo sāmikassa <a name="M5.0454"></a> matakāle āgatā paṭikkūlā bhavissāmāti taṃ pahāya āgatā, ahaṃ gantvā mama sahāyakaṃ pupphaphalādīni nānābhesajjāni saṃharitvā arogaṃ karissāmīti cintetvā nāgabalo mahāsatto ākāse uppatitvā yena so tenupasaṅkami. <span class="bld">Ha</span>nti nipāto, ‘‘jīvasi, sammā’’ti pucchanto evamāha. Itaropissa ‘‘jīvāmī’’ti vadanto <span class="bld">‘‘haṃ sammā’’</span>ti āha. <span class="bld">Pāyāpesī</span>ti pāyesi. <span class="bld">Paṭippassambhī</span>ti vūpasamīti.</p>



<p class="bodytext">Tāpi dijakaññāyo asmiṃ aroge jāte āgatā. Kuṇālopi puṇṇamukhaṃ katipāhaṃ phalāphalāni khādāpetvā tassa balappattakāle, ‘‘samma, idāni tvaṃ arogo, attano paricārikāhi saddhiṃ vasa, ahampi attano vasanaṭṭhānaṃ gamissāmī’’ti āha. Atha naṃ so ‘‘imā, samma, maṃ bāḷhagilānaṃ pahāya palāyanti, na me etāhi dhuttīhi attho’’ti āha. Taṃ sutvā mahāsatto ‘‘tena hi te, samma, itthīnaṃ pāpabhāvaṃ ācikkhissāmī’’ti puṇṇamukhaṃ gahetvā himavantapasse manosilātalaṃ netvā sattayojanikasālarukkhamūle manosilāsane nisīdi. Ekasmiṃ passe puṇṇamukho saparivāro nisīdi. Sakalahimavante devaghosanā cari – ‘‘ajja kuṇālo sakuṇarājā himavante manosilāsane nisīditvā buddhalīlāya dhammaṃ desessati, taṃ suṇāthā’’ti. Paramparaghosena <a name="P5.0424"></a> cha kāmāvacaradevā sutvā yebhuyyena tattha sannipatiṃsu. Bahunāgasupaṇṇakinnaravijjādharādīnampi devatā tamatthaṃ ugghosesuṃ. Tadā ānando nāma gijjharājā dasasahassagijjhaparivāro gijjhapabbate paṭivasati. Sopi taṃ kolāhalaṃ sutvā ‘‘dhammaṃ suṇissāmī’’ti saparivāro āgantvā ekamantaṃ nisīdi. Nāradopi pañcābhiñño tāpaso dasasahassatāpasaparivuto himavantapadese viharanto taṃ devaghosanaṃ sutvā ‘‘sahāyo kira me kuṇālo itthīnaṃ aguṇaṃ kathessati, mahāsamāgamo bhavissati, mayāpi taṃ desanaṃ sotuṃ vaṭṭatī’’ti tāpasadasasahassena saddhiṃ iddhiyā tattha gantvā ekamantaṃ nisīdi. Buddhānaṃ desanāsannipātasadiso mahāsamāgamo ahosi. Atha mahāsatto jātissarañāṇena itthidosapaṭisaṃyuttaṃ <a name="V5.0420"></a> atītabhave diṭṭhakāraṇaṃ <a name="M5.0455"></a> puṇṇamukhaṃ kāyasakkhiṃ katvā kathesi. Tamatthaṃ pakāsento satthā āha –</p>



<p class="indent">‘‘Atha khalu, bho, kuṇālo sakuṇo taṃ puṇṇamukhaṃ phussakokilaṃ gilānavuṭṭhitaṃ aciravuṭṭhitaṃ gelaññā etadavoca –</p>



<p class="indent">‘‘‘Diṭṭhā mayā, samma puṇṇamukha, kaṇhā dvepitikā pañcapatikāya chaṭṭhe purise cittaṃ paṭibandhantiyā, yadidaṃ kabandhe pīṭhasappimhī’’’ti. Bhavati ca panuttarettha vākyaṃ –</p>



<p class="hangnum"><span class="newparamark" id="kn14b_21_para290"></span><a name="para290"></a><span class="paranum">290</span>.</p>



<p class="gatha1"> ‘‘Athajjuno nakulo bhīmaseno, yudhiṭṭhilo sahadevo ca rājā;</p>



<p class="gathalast">Ete patī pañca maticca nārī, akāsi khujjavāmanakena pāpa’nti.</p>



<p class="indent">‘‘Diṭṭhā mayā, samma puṇṇamukha, saccatapāpī nāma samaṇī susānamajjhe vasantī catutthabhattaṃ pariṇāmayamānā surādhuttakena pāpamakāsi.</p>



<p class="indent">‘‘Diṭṭhā mayā, samma puṇṇamukha, kākavatī nāma devī samuddamajjhe vasantī bhariyā venateyyassa naṭakuverena pāpamakāsi.</p>



<p class="indent">‘‘Diṭṭhā mayā, samma puṇṇamukha, kuruṅgadevī nāma lomasuddarī eḷikakumāraṃ <a name="P5.0425"></a> kāmayamānā chaḷaṅgakumāradhanantevāsinā pāpamakāsi.</p>



<p class="gatha1">‘‘Evañhetaṃ mayā ñātaṃ, brahmadattassa mātaraṃ;</p>



<p class="gathalast">Ohāya kosalarājaṃ, pañcālacaṇḍena pāpamakāsi.</p>



<p class="hangnum"><span class="newparamark" id="kn14b_21_para291"></span><a name="para291"></a><span class="paranum">291</span>.</p>



<p class="gatha1"> ‘‘Etā ca aññā ca akaṃsu pāpaṃ, tasmāhamitthīnaṃ na vissase nappasaṃse;</p>



<p class="gatha2">Mahī yathā jagati samānarattā, vasundharā itarītarāpatiṭṭhā;</p>



<p class="gathalast">Sabbasahā aphandanā akuppā, tathitthiyo tāyo na vissase naro.</p>



<p class="hangnum"><span class="newparamark" id="kn14b_21_para292"></span><a name="para292"></a><span class="paranum">292</span>.</p>



<p class="gatha1"> ‘‘Sīho <a name="M5.0456"></a><a name="V5.0421"></a> yathā lohitamaṃsabhojano, vāḷamigo pañcāvudho suruddho;</p>



<p class="gathalast">Pasayhakhādī parahiṃsane rato, tathitthiyo tāyo na vissase naro.</p>



<p class="indent">‘‘Na khalu, samma puṇṇamukha, vesiyo nāriyo gamaniyo, na hetā bandhakiyo nāma, vadhikāyo nāma etāyo, yadidaṃ vesiyo nāriyo gamaniyo’’ti.</p>



<p class="indent">‘‘Coro viya veṇikatā madirāva diddhā vāṇijo viya vācāsanthutiyo issasiṅgamiva viparivattāyo uragamiva dujivhāyo. Sobbhamiva paṭicchannā pātālamiva duppūrā rakkhasī viya duttosā yamovekantahāriyo. Sikhīriva sabbabhakkhā nadīriva sabbavāhī anilo viya yenakāmaṃcarā neru viya avisesakarā visarukkho viya niccaphalitāyoti. Bhavati ca panuttarettha vākyaṃ –</p>



<p class="hangnum"><span class="newparamark" id="kn14b_21_para293"></span><a name="para293"></a><span class="paranum">293</span>.</p>



<p class="gatha1"> ‘‘‘Yathā coro yathā diddho, vāṇijova vikatthanī;</p>



<p class="gathalast">Issasiṅgamiva parivattā, dujivhā urago viya.</p>



<p class="hangnum"><span class="newparamark" id="kn14b_21_para294"></span><a name="para294"></a><span class="paranum">294</span>.</p>



<p class="gatha1"> ‘‘‘Sobbhamiva paṭicchannā, pātālamiva duppurā;</p>



<p class="gathalast">Rakkhasī viya duttosā, yamovekantahāriyo.</p>



<p class="hangnum"><span class="newparamark" id="kn14b_21_para295"></span><a name="para295"></a><span class="paranum">295</span>.</p>



<p class="gatha1"> ‘‘Yathā sikhī nadī vāto, nerunāva samāgatā;</p>



<p class="gatha2">Visarukkho viya niccaphalā, nāsayanti ghare bhogaṃ;</p>



<p class="gathalast">Ratanantakaritthiyo’’’ti.</p>



<p class="bodytext">Tattha <span class="bld">gilānavuṭṭhita</span>nti paṭhamaṃ gilānaṃ pacchā vuṭṭhitaṃ. <span class="bld">Diṭṭhā mayā</span>ti atīte kira brahmadatto kāsirājā sampannabalavāhanatāya kosalarajjaṃ gahetvā kosalarājānaṃ māretvā tassa aggamahesiṃ sagabbhaṃ gahetvā bārāṇasiṃ <a name="P5.0426"></a> gantvā taṃ attano aggamahesiṃ akāsi. Sā aparabhāge dhītaraṃ vijāyi. Rañño pana pakatiyā dhītā vā putto vā natthi, so tussitvā, ‘‘bhadde, varaṃ gaṇhāhī’’ti āha. Sā gahitakaṃ katvā <a name="M5.0457"></a> ṭhapesi. Tassā pana kumārikāya ‘‘kaṇhā’’ti nāmaṃ kariṃsu. Athassā vayappattāya mātā taṃ āha – ‘‘amma, pitarā tava varo dinno, tamahaṃ gahetvā ṭhapesiṃ, tava ruccanakaṃ varaṃ gaṇhā’’ti. Sā ‘‘amma, mayhaṃ aññaṃ avijjamānaṃ natthi, patiggahaṇatthāya me sayaṃ varaṃ kārehī’’ti kilesabahulatāya hirottappaṃ <a name="V5.0422"></a> bhinditvā mātaraṃ āha. Sā rañño ārocesi. Rājā ‘‘yathārucitaṃ patiṃ gaṇhatū’’ti vatvā sayaṃ varaṃ ghosāpesi. Rājaṅgaṇe sabbālaṅkārapaṭimaṇḍitā bahū purisā sannipatiṃsu. Kaṇhā pupphasamuggaṃ ādāya uttarasīhapañjare ṭhitā olokentī ekampi na rocesi.</p>



<p class="bodytext">Tadā paṇḍurājagottato ajjuno nakulo bhīmaseno yudhiṭṭhilo sahadevoti ime pañca paṇḍurājaputtā takkasilāyaṃ disāpāmokkhassa ācariyassa santike sippaṃ uggahetvā ‘‘desacārittaṃ jānissāmā’’ti vicarantā bārāṇasiṃ patvā antonagare kolāhalaṃ sutvā pucchitvā tamatthaṃ ñatvā ‘‘mayampi gamissāmā’’ti kañcanarūpasamānarūpā tattha gantvā paṭipāṭiyā aṭṭhaṃsu. Kaṇhā te disvā pañcasupi tesu paṭibaddhacittā hutvā pañcannampi sīsesu mālācumbaṭakāni khipitvā, ‘‘amma, ime pañca jane varemī’’ti āha. Sāpi rañño ārocesi. Rājā varassa dinnattā ‘‘na labhissatī’’ti avatvā anattamanova ‘‘kiṃjātikā kassa puttā’’ti pucchitvā paṇḍurājaputtabhāvaṃ ñatvā tesaṃ sakkāraṃ katvā taṃ pādaparicārikaṃ adāsi.</p>



<p class="bodytext">Sā sattabhūmikapāsāde te kilesavasena saṅgaṇhi. Eko panassā paricārako khujjo pīṭhasappī atthi. Sā pañca rājaputte kilesavasena saṅgaṇhitvā tesaṃ bahi nikkhantakāle okāsaṃ labhitvā kilesena anuḍayhamānā khujjena saddhiṃ pāpaṃ karoti, tena ca saddhiṃ kathentī – ‘‘mayhaṃ tayā sadiso piyo natthi, rājaputte mārāpetvā tesaṃ galalohitena tava pāde makkhāpessāmī’’ti vadati. Itaresupi jeṭṭhabhātikena missībhūtakāle – ‘‘imehi catūhi tvameva mayhaṃ piyataro, mayā jīvitampi tavatthāya pariccattaṃ, mama pitu accayena tuyhaññeva rajjaṃ dāpessāmī’’ti vadati. Itarehi saddhiṃ missībhūtakālepi eseva <a name="M5.0458"></a> nayo. Te ‘‘ayaṃ amhe piyāyati, issariyañca no etaṃ nissāya jāta’’nti tassā ativiya tussanti.</p>



<p class="bodytext">Sā ekadivasaṃ ābādhikā ahosi. Atha naṃ te parivāretvā eko sīsaṃ sambāhanto nisīdi, sesā ekekaṃ hatthañca pādañca. Khujjo pana pādamūle nisīdi. Sā sīsaṃ sambāhamānassa jeṭṭhabhātikassa ajjunakumārassa – ‘‘mayhaṃ tayā piyataro natthi, jīvamānā tuyhaṃ jīvissāmi, pitu accayena tuyhaṃ rajjaṃ dāpessāmī’’ti sīsena saññaṃ dadamānā taṃ saṅgaṇhi, itaresampi hatthapādehi tatheva saññaṃ adāsi. Khujjassa pana – ‘‘tvaññeva mama piyo, tavatthāya ahaṃ jīvissāmī’’ti jivhāya saññaṃ adāsi. Te sabbepi pubbe kathitabhāvena <a name="V5.0423"></a> tāya saññāya tamatthaṃ jāniṃsu. Tesu sesā attano dinnasaññāyeva jāniṃsu. Ajjunakumāro pana tassā hatthapādajivhāvikāre <a name="P5.0427"></a> disvā – ‘‘yathā mayhaṃ, evaṃ sesānampi imāya saññā dinnā bhavissati, khujjena cāpi saddhiṃ etissāya santhavena bhavitabba’’nti cintetvā bhātaro gahetvā bahi nikkhamitvā pucchi – ‘‘diṭṭhā vo pañcapatikā mama sīsavikāraṃ dassentī’’ti? ‘‘Āma, diṭṭhā’’ti. ‘‘Kiṃkāraṇaṃ jānāthā’’ti? ‘‘Na jānāmā’’ti. ‘‘Idaṃ nāmettha kāraṇaṃ, tumhākaṃ pana hatthapādehi dinnasaññāya kāraṇaṃ jānāthā’’ti? ‘‘Āma, jānāmā’’ti. ‘‘Amhākampi teneva kāraṇena adāsi, khujjassa jivhāvikārena saññādānassa kāraṇaṃ jānāthā’’ti? ‘‘Na jānāmā’’ti. Atha nesaṃ ācikkhitvā ‘‘imināpi saddhiṃ etāya pāpakammaṃ kata’’nti vatvā tesu asaddahantesu khujjaṃ pakkositvā pucchi. So sabbaṃ pavattiṃ kathesi.</p>



<p class="bodytext">Te tassa vacanaṃ sutvā tassā vigatacchandarāgā hutvā – ‘‘aho mātugāmo nāma pāpo dussīlo, mādise nāma jātisampanne sobhaggappatte pahāya evarūpena jegucchapaṭikūlena khujjena saddhiṃ pāpakammaṃ karoti, ko nāma paṇḍitajātiko evaṃ nillajjāhi pāpadhammāhi itthīhi saddhiṃ ramissatī’’ti anekapariyāyena mātugāmaṃ garahitvā ‘‘alaṃ no gharāvāsenā’’ti pañca janā himavantaṃ pavisitvā pabbajitvā kasiṇaparikammaṃ katvā āyupariyosāne yathākammaṃ gatā. Kuṇālo pana sakuṇarājā tadā ajjunakumāro ahosi. Tasmā attanā diṭṭhakāraṇaṃ dassento <span class="bld">‘‘diṭṭhā mayā’’</span>tiādimāha.</p>



<p class="bodytext">Tattha <a name="M5.0459"></a> <span class="bld">dvepitikā</span>ti kosalarañño ca kāsirañño ca vasenetaṃ vuttaṃ. <span class="bld">Pañcapatikāyā</span>ti pañcapatikā, <span class="bld">ya</span>-kāro nipātamatto. <span class="bld">Paṭibandhantiyā</span>ti paṭibandhamānā. <span class="bld">Kabandhe</span>ti tassa kira gīvā onamitvā uraṃ allīnā, tasmā chinnasīso viya khāyati. <span class="bld">Pañca maticcā</span>ti ete pañca atikkamitvā. <span class="bld">Khujjavāmanakenā</span>ti khujjena vāmanakena.</p>



<p class="bodytext">Idaṃ vatvā aparānipi diṭṭhapubbāni dassento puna <span class="bld">‘‘diṭṭhā’’</span>tiādimāha. Tattha dutiyavatthusmiṃ tāva ayaṃ vibhāvanā – atīte kira bārāṇasiṃ nissāya saccatapāpī nāma setasamaṇī susāne paṇṇasālaṃ kāretvā tattha vasamānā cattāri bhattāni atikkamitvā bhuñjati, sakalanagare cando viya sūriyo viya ca pākaṭā ahosi. Bārāṇasivāsino khipitvāpi khalitvāpi ‘‘namo saccatapāpiyā’’ti vadanti. Athekasmiṃ chaṇakāle paṭhamadivase tāva suvaṇṇakārā gaṇabandhena ekasmiṃ padese maṇḍapaṃ katvā macchamaṃsasurāgandhamālādīni āharitvā <a name="V5.0424"></a> surāpānaṃ ārabhiṃsu. Atheko suvaṇṇakāro surāpiṭṭhakaṃ chaḍḍento – ‘‘namo saccatapāpiyā’’ti vatvā ekena paṇḍitena – ‘‘ambho andhabāla, calacittāya itthiyā namo karosi, aho bālo’’ti vutte – ‘‘samma, mā evaṃ avaca, mā nirayasaṃvattanikaṃ kammaṃ karī’’ti āha. Atha naṃ so ‘‘dubbuddhi tuṇhī hohi, sahassena abbhutaṃ karohi, ahaṃ te saccatapāpiṃ ito sattame divase alaṅkatapaṭiyattaṃ imasmiṃyeva ṭhāne nisinno surāpiṭṭhakaṃ gāhāpetvā suraṃ pivissāmi<a name="P5.0428"></a>, mātugāmo dhuvasīlo nāma natthī’’ti āha. So ‘‘na sakkhissasī’’ti vatvā tena saddhiṃ sahassena abbhutamakāsi. So taṃ aññesaṃ suvaṇṇakārānaṃ ārocetvā punadivase pātova tāpasavesena susānaṃ pavisitvā tassā vasanaṭṭhānassa avidūre sūriyaṃ namassanto aṭṭhāsi.</p>



<p class="bodytext">Sā bhikkhāya gacchamānā naṃ disvā – ‘‘mahiddhiko tāpaso bhavissati, ahaṃ tāva susānapasse vasāmi, ayaṃ majjhe susānassa vasati, bhavitabbamassabbhantare santadhammena, vandissāmi na’’nti upasaṅkamitvā vandi. So neva olokesi na ālapi. Dutiyadivasepi tatheva akāsi. Tatiyadivase pana vanditakāle adhomukhova ‘‘gacchāhī’’ti āha. Catutthadivase <a name="M5.0460"></a> ‘‘kacci bhikkhāya na kilamasī’’ti paṭisanthāramakāsi. Sā ‘‘paṭisanthāro me laddho’’ti tuṭṭhā pakkāmi. Pañcamadivase bahutaraṃ paṭisanthāraṃ labhitvā thokaṃ nisīditvā gatā. Chaṭṭhe divase pana taṃ āgantvā vanditvā nisinnaṃ – ‘‘bhagini, kiṃ nu kho ajja bārāṇasiyaṃ mahāgītavāditasaddo’’ti vatvā – ‘‘ayya, tumhe na jānātha, nagare chaṇo ghuṭṭho, tattha kīḷantānaṃ esa saddo’’ti vutte – ‘‘ettha nāmeso saddo’’ti ajānanto viya hutvā – ‘‘bhagini, kati bhattāni atikkamesī’’ti pucchi. ‘‘Cattāri, ayya, tumhe pana kati atikkamethā’’ti? ‘‘Satta bhaginī’’ti. Idaṃ so musā abhāsi. Devasikaṃ hesa rattiṃ bhuñjati. So taṃ ‘‘kati te bhagini vassāni pabbajitāyā’’ti pucchitvā tāya ‘‘dvādasa vassānī’’ti vatvā ‘‘tumhākaṃ kati vassānī’’ti vutto ‘‘idaṃ me chaṭṭhaṃ vassa’’nti āha. Atha naṃ ‘‘atthi pana te bhagini santadhammādhigamo’’ti pucchitvā ‘‘natthi, ayya, tumhākaṃ pana atthī’’ti vutte ‘‘mayhampi natthī’’ti vatvā – ‘‘bhagini, mayaṃ neva kāmasukhaṃ labhāma, na nekkhammasukhaṃ, kiṃ amhākaṃyeva uṇho nirayo, mahājanassa kiriyaṃ karoma, ahaṃ gihī bhavissāmi, atthi me mātu santakaṃ dhanaṃ, na sakkomi dukkhaṃ anubhavitu’’nti āha. Sā tassa vacanaṃ sutvā attano calacittatāya tasmiṃ paṭibaddhacittā hutvā – ‘‘ayya, ahampi ukkaṇṭhitā, sace pana maṃ na chaḍḍessatha, ahampi gihinī bhavissāmī’’ti āha. Atha naṃ so ‘‘ehi taṃ na chaḍḍessāmi, bhariyā me bhavissasī’’ti taṃ nagaraṃ pavesetvā saṃvasitvā surāpānamaṇḍapaṃ <a name="V5.0425"></a> gantvā tāya surāpiṭṭhakaṃ gāhāpetvā suraṃ pivi. Itaro sahassaṃ jito. Sā taṃ paṭicca puttadhītāhi vaḍḍhi. Tadā kuṇālo surādhuttako ahosi. Tasmā attanā diṭṭhaṃ pakāsento <span class="bld">‘‘diṭṭhā mayā’’</span>tiādimāha.</p>



<p class="bodytext">Tatiyavatthusmiṃ atītakathā catukkanipāte <span class="bld">kākavatījātakavaṇṇanāyaṃ</span> (jā. aṭṭha. 3.4.kākavatījātakavaṇṇanā) vitthāritā. Tadā pana kuṇālo garuḷo ahosi. Tasmā attanā diṭṭhaṃ pakāsento <span class="bld">‘‘diṭṭhā mayā’’</span>tiādimāha.</p>



<p class="bodytext">Catutthavatthusmiṃ atīte brahmadatto kosalarājānaṃ vadhitvā rajjaṃ gahetvā tassa aggamahesiṃ gabbhiniṃ ādāya bārāṇasiṃ paccāgantvā tassā gabbhinibhāvaṃ jānantopi taṃ aggamahesiṃ akāsi. Sā paripakkagabbhā suvaṇṇarūpakasadisaṃ puttaṃ vijāyitvā – ‘‘vuddhippattampi naṃ bārāṇasirājā ‘esa <a name="M5.0461"></a> me <a name="P5.0429"></a> paccāmittassa putto, kiṃ iminā’ti mārāpessati, mā me putto parahatthe maratū’’ti cintetvā dhātiṃ āha – ‘‘amma, imaṃ dārakaṃ pilotikaṃ attharitvā āmakasusāne nipajjāpetvā ehī’’ti. Dhātī tathā katvā nhatvā paccāgami. Kosalarājāpi maritvā puttassa ārakkhadevatā hutvā nibbatti. Tassānubhāvena ekassa eḷakapālakassa tasmiṃ padese eḷake cārentassa ekā eḷikā taṃ kumāraṃ disvā sinehaṃ uppādetvā khīraṃ pāyetvā thokaṃ caritvā puna gantvā dve tayo cattāro vāre pāyesi. Eḷakapālako tassā kiriyaṃ disvā taṃ ṭhānaṃ gantvā taṃ dārakaṃ disvā puttasinehaṃ paccupaṭṭhapetvā netvā attano bhariyāya adāsi. Sā pana aputtikā, tenassā thaññaṃ natthi, atha naṃ eḷikakhīrameva pāyesi. Tato paṭṭhāya pana devasikaṃ dve tisso eḷikā maranti. Eḷakapālo – ‘‘imasmiṃ paṭijaggiyamāne sabbā eḷikā marissanti, kiṃ no iminā’’ti taṃ ekasmiṃ mattikābhājane nipajjāpetvā aparena pidahitvā māsacuṇṇena mukhaṃ nibbivaraṃ vilimpitvā nadiyaṃ vissajjesi. Tamenaṃ vuyhamānaṃ heṭṭhātitthe rājanivesane jiṇṇapaṭisaṅkhārako eko caṇḍālo sapajāpatiko makaciṃ dhovanto disvāva vegena gantvā āharitvā tīre ṭhapetvā ‘‘kimetthā’’ti vivaritvā olokento dārakaṃ passi. Bhariyāpissa aputtikā, tassā tasmiṃ puttasineho nibbatti, atha naṃ gehaṃ netvā paṭijaggi. Taṃ sattaṭṭhavassakālato paṭṭhāya mātāpitaro rājakulaṃ gacchantā ādāya gacchanti. Soḷasavassakālato pana paṭṭhāya sveva bahulaṃ gantvā jiṇṇapaṭisaṅkharaṇaṃ karoti.</p>



<p class="bodytext">Rañño ca aggamahesiyā kuruṅgadevī nāma dhītā ahosi uttamarūpadharā. Sā tassa diṭṭhakālato <a name="V5.0426"></a> paṭṭhāya tasmiṃ paṭibaddhacittā hutvā aññattha anabhiratā tassa kammakaraṇaṭṭhānameva āgacchati. Tesaṃ abhiṇhadassanena aññamaññaṃ paṭibaddhacittānaṃ antorājakuleyeva paṭicchannokāse ajjhācāro pavatti. Gacchante kāle paricārikāyo ñatvā rañño ārocesuṃ. Rājā kujjhitvā amacce sannipātetvā – ‘‘iminā caṇḍālaputtena idaṃ nāma kataṃ, imassa kattabbaṃ jānāthā’’ti āha. Amaccā ‘‘mahāparādho esa, nānāvidhakammakāraṇā kāretvā pacchā māretuṃ vaṭṭatī’’ti vadiṃsu. Tasmiṃ khaṇe kumārassa pitā ārakkhadevatā <a name="M5.0462"></a> tasseva kumārassa mātu sarīre adhimucci. Sā devatānubhāvena rājānaṃ upasaṅkamitvā āha – ‘‘mahārāja, nāyaṃ kumāro caṇḍālo, esa kumāro mama kucchimhi nibbatto kosalarañño putto, ahaṃ ‘putto me mato’ti tumhākaṃ musā avacaṃ, ahametaṃ ‘tumhākaṃ paccāmittassa putto’ti dhātiyā datvā āmakasusāne chaḍḍāpesiṃ, atha naṃ eko eḷakapālako paṭijaggi, so attano eḷikāsu marantīsu nadiyā pavāhesi, atha naṃ vuyhamānaṃ tumhākaṃ gehe jiṇṇapaṭisaṅkhārako caṇḍālo disvā posesi, sace na saddahatha, te sabbe pakkosāpetvā pucchathā’’ti.</p>



<p class="bodytext">Rājā dhātiṃ ādiṃ katvā sabbe pakkosāpetvā pucchitvā tatheva taṃ pavattiṃ sutvā ‘‘jātisampannoyaṃ kumāro’’ti tuṭṭho taṃ nhāpetvā alaṅkārāpetvā tasseva dhītaraṃ adāsi. Tassa pana eḷikānaṃ māritattā <a name="P5.0430"></a> ‘‘eḷikakumāro’’ti nāmaṃ akaṃsu. Athassa rājā sasenavāhanaṃ datvā – ‘‘gaccha attano pitu santakaṃ rajjaṃ gaṇhā’’ti taṃ uyyojesi. Sopi kuruṅgadeviṃ ādāya gantvā rajje patiṭṭhāsi. Athassa bārāṇasirājā ‘‘anuggahitasippo aya’’nti sippasikkhāpanatthaṃ chaḷaṅgakumāraṃ nāma ācariyaṃ pesesi. So tassa ‘‘ācariyo me’’ti senāpatiṭṭhānaṃ adāsi. Aparabhāge kuruṅgadevī tena saddhiṃ anācāramakāsi. Senāpatinopi paricārako dhanantevāsī nāma atthi. So tassa hatthe kuruṅgadeviyā vatthālaṅkārādīni pesesi. Sā tenapi saddhiṃ pāpamakāsi. Kuṇālo taṃ kāraṇaṃ āharitvā dassento <span class="bld">‘‘diṭṭhā mayā’’</span>tiādimāha.</p>



<p class="bodytext">Tattha <span class="bld">lomasuddarī</span>ti lomarājiyā maṇḍitaudarā. <span class="bld">Chaḷaṅgakumāradhanantevāsinā</span>ti eḷikakumārakaṃ patthayamānāpi chaḷaṅgakumārasenāpatinā ca tasseva paricārakena dhanantevāsinā ca saddhiṃ pāpamakāsi. Evaṃ anācārā itthiyo dussīlā pāpadhammā, tenāhaṃ tā nappasaṃsāmīti idaṃ mahāsatto atītaṃ āharitvā dassesi. So hi tadā chaḷaṅgakumāro ahosi, tasmā attanā diṭṭhakāraṇaṃ āhari.</p>



<p class="bodytext">Pañcamavatthusmimpi <a name="V5.0427"></a> atīte kosalarājā bārāṇasirajjaṃ gahetvā bārāṇasirañño aggamahesiṃ gabbhinimpi aggamahesiṃ katvā sakanagarameva gato<a name="M5.0463"></a>. Sā aparabhāge puttaṃ vijāyi. Rājā aputtakattā taṃ puttasinehena posetvā sabbasippāni sikkhāpetvā vayappattaṃ ‘‘attano pitu santakaṃ rajjaṃ gaṇhā’’ti pesesi. So tattha gantvā rajjaṃ kāresi. Athassa mātā ‘‘puttaṃ passitukāmāmhī’’ti kosalarājānaṃ āpucchitvā mahāparivārā bārāṇasiṃ gacchantī dvinnaṃ raṭṭhānaṃ antare ekasmiṃ nigame nivāsaṃ gaṇhi. Tattheveko pañcālacaṇḍo nāma brāhmaṇakumāro atthi abhirūpo. So tassā paṇṇākāraṃ upanāmesi. Sā taṃ disvā paṭibaddhacittā tena saddhiṃ pāpakammaṃ katvā katipāhaṃ tattheva vītināmetvā bārāṇasiṃ gantvā puttaṃ disvā khippaṃ nivattitvā puna tasmiṃyeva nigame nivāsaṃ gahetvā katipāhaṃ tena saddhiṃ anācāraṃ caritvā kosalanagaraṃ gatā. Sā tato paṭṭhāya nacirasseva taṃ taṃ kāraṇaṃ vatvā ‘‘puttassa santikaṃ gacchāmī’’ti rājānaṃ āpucchitvā gacchantī ca āgacchantī ca tasmiṃ nigame aḍḍhamāsamattaṃ tena saddhiṃ anācāraṃ cari. Samma puṇṇamukha, itthiyo nāmetā dussīlā musāvādiniyoti idampi atītaṃ dassento mahāsatto <span class="bld">‘‘evañheta’’</span>ntiādimāha.</p>



<p class="bodytext">Tattha <span class="bld">brahmadattassa mātara</span>nti bārāṇasirajjaṃ kārentassa brahmadattakumārassa mātaraṃ. Tadā kira kuṇālo pañcālacaṇḍo ahosi, tasmā taṃ attanā ñātakāraṇaṃ dassento evamāha.</p>



<p class="bodytext"><span class="bld">Etā cā</span>ti, samma puṇṇamukha, etāva pañca itthiyo pāpamakaṃsu, na aññāti saññaṃ mā kari, atha kho etā ca aññā ca bahū pāpakammakārikāti. Imasmiṃ ṭhāne ṭhatvā loke aticārinīnaṃ vatthūni kathetabbāni. <span class="bld">Jagatī</span>ti yathā jagatisaṅkhātā mahī <span class="bld">samānarattā</span> paṭighābhāvena sabbesu samānarattā hutvā sā vasundharā <span class="bld">itarītarāpatiṭṭhā</span> <a name="P5.0431"></a> uttamānañca adhamānañca patiṭṭhā hoti, tathā itthiyopi kilesavasena sabbesampi uttamādhamānaṃ patiṭṭhā honti. Itthiyo hi okāsaṃ labhamānā kenaci saddhiṃ pāpakaṃ karonti nāma. <span class="bld">Sabbasahā</span>ti yathā ca sā sabbameva sahati na phandati na kuppati na calati, tathā itthiyo sabbepi purise lokassādavasena sahanti. Sace tāsaṃ koci puriso citte patiṭṭhito hoti, tassa rakkhaṇatthaṃ na phandanti na calanti na kolāhalaṃ karonti<a name="M5.0464"></a>. Yathā ca sā na kuppati na calati, evaṃ itthiyopi methunadhammena na kuppanti na calanti, na sakkā tena pūretuṃ.</p>



<p class="bodytext"><span class="bld">Vāḷamigo</span>ti duṭṭhamigo. <span class="bld">Pañcāvudho</span>ti mukhassa ceva catunnañca caraṇānaṃ vasenetaṃ vuttaṃ. <span class="bld">Suruddho</span>ti suluddho supharuso. <span class="bld">Tathitthiyo</span>ti yathā hi sīhassa mukhañceva cattāro ca hatthapādāti <a name="V5.0428"></a> pañcāvudhāni, tathā itthīnampi rūpasaddagandharasaphoṭṭhabbāni pañcāvudhāni. Yathā so attano bhakkhaṃ gaṇhanto tehipi pañcahi gaṇhāti, tathā tāpi kilesabhakkhaṃ gaṇhamānā rūpādīhi āvudhehi paharitvā gaṇhanti. Yathā so kakkhaḷo pasayha khādati, evaṃ etāpi kakkhaḷā pasayha khādikā. Tathā hetā thirasīlepi purise attano balena pasayhakāraṃ katvā sīlavināsaṃ pāpenti. Yathā so parahiṃsane rato, evametāpi kilesavasena parahiṃsane ratā. <span class="bld">Tāyo</span>ti tā evaṃ aguṇasammannāgatā na vissase naro.</p>



<p class="bodytext"><span class="bld">Gamaniyo</span>ti gaṇikāyo. Idaṃ vuttaṃ hoti – samma puṇṇamukha, yānetāni itthīnaṃ ‘‘vesiyo’’tiādīni nāmāni, na etāni tāsaṃ sabhāvanāmāni. Na hetā vesiyo nāma gamaniyo nāma bandhakiyo nāma, sabhāvanāmato pana vadhikāyo nāma etāyo, yā etā vesiyo nāriyo gamaniyoti vuccanti. <span class="bld">Vadhikāyo</span>ti sāmikaghātikāyo. Svāyamattho <span class="bld">mahāhaṃsajātakena</span> dīpetabbo. Vuttañhetaṃ –</p>



<p class="gatha1">‘‘Māyā cetā marīcī ca, sokā rogā cupaddavā;</p>



<p class="gatha2">Kharā ca bandhanā cetā, maccupāsā guhāsayā;</p>



<p class="gathalast">Tāsu yo vissase poso, so naresu narādhamo’’ti. (jā. 2.21.118);</p>



<p class="bodytext"><span class="bld">Veṇikatā</span>ti kataveṇiyo. Yathā hi moḷiṃ bandhitvā aṭaviyaṃ ṭhitacoro dhanaṃ vilumpati, evametāpi kilesavasaṃ netvā dhanaṃ vilumpanti. <span class="bld">Madirāva diddhā</span>ti visamissakā surā viya. Yathā sā vikāraṃ dasseti, evametāpi aññesu purisesu sārattā kiccākiccaṃ ajānantiyo aññasmiṃ kattabbe aññameva karontiyo vikāraṃ dassenti. <span class="bld">Vācāsanthutiyo</span>ti yathā vāṇijo attano bhaṇḍassa vaṇṇameva bhaṇati, evametāpi <a name="M5.0465"></a> attano aguṇaṃ paṭicchādetvā guṇameva pakāsenti. <span class="bld">Viparivattāyo</span>ti yathā issamigassa siṅgaṃ parivattitvā ṭhitaṃ, evaṃ lahucittatāya viparivattāyova honti. <span class="bld">Uragamivā</span>ti urago viya <a name="P5.0432"></a> musāvāditāya dujivhā nāma. <span class="bld">Sobbhamivā</span>ti yathā padarapaṭicchanno gūthakūpo, evaṃ vatthālaṅkārapaṭicchannā hutvā vicaranti. Yathā ca kacavarehi paṭicchanno āvāṭo akkanto pādadukkhaṃ janeti, evametāpi vissāsena upaseviyamānā. <span class="bld">Pātālamivā</span>ti yathā mahāsamudde pātālaṃ duppūraṃ, evametāpi methunena vijāyanena alaṅkārenāti tīhi duppūrā. Tenevāha – ‘‘tiṇṇaṃ, bhikkhave, dhammānaṃ atitto mātugāmo’’tiādi.</p>



<p class="bodytext"><span class="bld">Rakkhasī</span> <a name="V5.0429"></a> <span class="bld">viyā</span>ti yathā rakkhasī nāma maṃsagiddhatāya dhanena na sakkā tosetuṃ, bahumpi dhanaṃ paṭikkhipitvā maṃsameva pattheti, evametāpi methunagiddhatāya bahunāpi dhanena na tussanti, dhanaṃ agaṇetvā methunameva patthenti. <span class="bld">Yamovā</span>ti yathā yamo ekantaharo na kiñci pariharati, evametāpi jātisampannādīsu na kañci pariharanti, sabbaṃ kilesavasena sīlādivināsaṃ pāpetvā dutiyacittavāre nirayaṃ upanenti. <span class="bld">Sikhīrivā</span>ti yathā sikhī sucimpi asucimpi sabbaṃ bhakkhayati, tathetāpi hīnuttame sabbe sevanti. Nadīupamāyampi eseva nayo. <span class="bld">Yenakā maṃcarā</span>ti bhummatthe karaṇavacanaṃ, yattha etāsaṃ kāmo hoti, tattheva dhāvanti. <span class="bld">Nerū</span>ti himavati eko suvaṇṇapabbato, taṃ upagatā kākāpi suvaṇṇavaṇṇāva honti. Yathā so, evaṃ etāpi nibbisesakarā attānaṃ upagataṃ ekasadisaṃ katvā passanti.</p>



<p class="bodytext"><span class="bld">Visarukkho</span>ti ambasadiso kiṃpakkarukkho. So niccameva phalati, vaṇṇādisampanno ca hoti, tena naṃ nirāsaṅkā paribhuñjitvā maranti, evameva tāpi rūpādivasena niccaphalitā ramaṇīyā viya khāyanti. Seviyamānā pana pamādaṃ uppādetvā apāyesu pātenti. Tena vuttaṃ –</p>



<p class="gatha1">‘‘Āyatiṃ dosaṃ naññāya, yo kāme paṭisevati;</p>



<p class="gathalast">Vipākante hananti naṃ, kiṃpakkamiva bhakkhita’’nti. (jā. 1.1.85);</p>



<p class="unindented">Yathā vā visarukkho niccaphalito sadā anatthāvaho hoti, evametāpi sīlādivināsanavasena. Yathā visarukkhassa mūlampi tacopi pattampi pupphampi <a name="M5.0466"></a> phalampi visamevāti niccaphalo, tatheva tāsaṃ rūpampi…pe… phoṭṭhabbampi visamevāti visarukkho viya niccaphalitāyoti.</p>



<p class="bodytext"><span class="bld">‘‘Panuttaretthā’’</span>ti gāthābandhena tamatthaṃ pākaṭaṃ kātuṃ evamāha. Tattha <span class="bld">ratanantakaritthiyo</span>ti sāmikehi dukkhasambhatānaṃ ratanānaṃ antarāyakarā itthiyo etāni paresaṃ datvā anācāraṃ caranti.</p>



<p class="bodytext">Ito paraṃ nānappakārena attano dhammakathāvilāsaṃ dassento āha –</p>



<p class="indent">‘‘Cattārimāni, samma puṇṇamukha, yāni vatthūni kicce jāte anatthacarāni bhavanti<a name="V5.0430"></a>, tāni parakule na vāsetabbāni, goṇaṃ dhenuṃ yānaṃ bhariyā. Cattāri etāni paṇḍito dhanāni gharā na vippavāsaye. Bhavati ca panuttarettha vākyaṃ –</p>



<p class="hangnum"><span class="newparamark" id="kn14b_21_para296"></span><a name="para296"></a><span class="paranum">296</span>.</p>



<p class="gatha1"> ‘Goṇaṃ <a name="P5.0433"></a> dhenuñca yānañca, bhariyaṃ ñātikule na vāsaye;</p>



<p class="gatha1">Bhañjanti rathaṃ ayānakā, ativāhena hananti puṅgavaṃ;</p>



<p class="gathalast">Dohena hananti vacchakaṃ, bhariyā ñātikule padussatī’’’ti.</p>



<p class="bodytext">‘‘Cha imāni, samma puṇṇamukha, yāni vatthūni kicce jāte anatthacarāni bhavanti –</p>



<p class="hangnum"><span class="newparamark" id="kn14b_21_para297"></span><a name="para297"></a><span class="paranum">297</span>.</p>



<p class="gatha1"> ‘Aguṇaṃ dhanu ñātikule ca bhariyā, pāraṃ nāvā akkhabhaggañca yānaṃ;</p>



<p class="gathalast">Dūre mitto pāpasahāyako ca, kicce jāte anatthacarāni bhavantī’’’ti.</p>



<p class="indent">‘‘Aṭṭhahi khalu, samma puṇṇamukha ṭhānehi itthī sāmikaṃ avajānāti – daliddatā, āturatā, jiṇṇatā, surāsoṇḍatā, muddhatā, pamattatā, sabbakiccesu anuvattanatā, sabbadhanaanuppadānena. Imehi khalu, samma puṇṇamukha, aṭṭhahi ṭhānehi itthī sāmikaṃ avajānāti. Bhavati ca panuttarettha vākyaṃ –</p>



<p class="hangnum"><span class="newparamark" id="kn14b_21_para298"></span><a name="para298"></a><span class="paranum">298</span>.</p>



<p class="gatha1"> ‘‘‘Daliddaṃ <a name="M5.0467"></a> āturañcāpi, jiṇṇakaṃ surasoṇḍakaṃ;</p>



<p class="gatha2">Pamattaṃ muddhapattañca, sabbakiccesu hāpanaṃ;</p>



<p class="gathalast">Sabbakāmappadānena, avajānāti sāmika’’’nti.</p>



<p class="bodytext">‘‘Navahi khalu, samma puṇṇamukha ṭhānehi itthī padosamāharati – ārāmagamanasīlā ca hoti, uyyānagamanasīlā ca hoti, nadītitthagamanasīlā ca hoti, ñātikulagamanasīlā ca hoti, parakulagamanasīlā ca hoti, ādāsadussamaṇḍanānuyogamanuyuttasīlā ca hoti, majjapāyinī ca hoti, nillokanasīlā ca hoti, sadvāraṭṭhāyinī ca hoti. Imehi khalu, samma puṇṇamukha, navahi ṭhānehi itthī padosamāharati. Bhavati ca panuttarettha vākyaṃ –</p>



<p class="hangnum"><span class="newparamark" id="kn14b_21_para299"></span><a name="para299"></a><span class="paranum">299</span>.</p>



<p class="gatha1"> ‘Ārāmasīlā <a name="V5.0431"></a> ca uyyānaṃ, nadī ñāti parakulaṃ;</p>



<p class="gathalast">Ādāsadussamaṇḍanamanuyuttā, yā citthī majjapāyinī.</p>



<p class="hangnum"><span class="newparamark" id="kn14b_21_para300"></span><a name="para300"></a><span class="paranum">300</span>.</p>



<p class="gatha1"> ‘‘‘Yā ca nillokanasīlā, yā ca sadvāraṭhāyinī;</p>



<p class="gathalast">Navahetehi ṭhānehi, padosamāharanti itthiyo’’’ti.</p>



<p class="indent">‘‘Cattālīsāya khalu, samma puṇṇamukha, ṭhānehi itthī purisaṃ accācarati – vijambhati, vinamati, vilasati, vilajjati, nakhena nakhaṃ ghaṭṭeti, pādena pādaṃ akkamati, kaṭṭhena pathaviṃ vilikhati, dārakaṃ ullaṅghati ullaṅghāpeti<a name="P5.0434"></a>, kīḷati kīḷāpeti, cumbati cumbāpeti, bhuñjati bhuñjāpeti, dadāti, yācati, katamanukaroti, uccaṃ bhāsati, nīcaṃ bhāsati, aviccaṃ bhāsati, viviccaṃ bhāsati, naccena gītena vāditena rodanena vilasitena vibhūsitena jagghati, pekkhati, kaṭiṃ cāleti, guyhabhaṇḍakaṃ sañcāleti, ūruṃ vivarati, ūruṃ pidahati, thanaṃ dasseti, kacchaṃ dasseti, nābhiṃ dasseti, akkhiṃ nikhanati, bhamukaṃ ukkhipati, oṭṭhaṃ upalikhati, jivhaṃ nillāleti, dussaṃ muñcati, dussaṃ paṭibandhati, sirasaṃ muñcati, sirasaṃ bandhati. Imehi khalu, samma puṇṇamukha, cattālīsāya ṭhānehi itthī purisaṃ accācarati.</p>



<p class="indent">‘‘Pañcavīsāya <a name="M5.0468"></a> khalu, samma puṇṇamukha, ṭhānehi itthī paduṭṭhā veditabbā bhavati – sāmikassa pavāsaṃ vaṇṇeti, pavuṭṭhaṃ na sarati, āgataṃ nābhinandati, avaṇṇaṃ tassa bhaṇati, vaṇṇaṃ tassa na bhaṇati, anatthaṃ tassa carati, atthaṃ tassa na carati, akiccaṃ tassa karoti, kiccaṃ tassa na karoti, paridahitvā sayati, parammukhī nipajjati, parivattakajātā kho pana hoti kuṅkumiyajātā, dīghaṃ assasati, dukkhaṃ vedayati, uccārapassāvaṃ abhiṇhaṃ gacchati, vilomamācarati, parapurisasaddaṃ sutvā kaṇṇasotaṃ vivaramodahati, nihatabhogā kho pana hoti, paṭivissakehi santhavaṃ karoti, nikkhantapādā kho pana hoti visikhānucārinī, aticārinī kho pana hoti niccaṃ sāmike agāravā paduṭṭhamanasaṅkappā, abhiṇhaṃ dvāre tiṭṭhati, kacchāni aṅgāni thanāni dasseti, disodisaṃ gantvā pekkhati. Imehi khalu samma puṇṇamukha, pañcavīsāya ṭhānehi itthī paduṭṭhā veditabbā bhavati. Bhavati ca panuttarettha vākyaṃ –</p>



<p class="hangnum"><span class="newparamark" id="kn14b_21_para301"></span><a name="para301"></a><span class="paranum">301</span>.</p>



<p class="gatha1"> ‘Pavāsaṃ <a name="V5.0432"></a> tassa vaṇṇeti, gataṃ tassa na socati;</p>



<p class="gatha2">Disvāna patimāgataṃ nābhinandati, bhattāravaṇṇaṃ na kadāci bhāsati;</p>



<p class="gathalast">Ete paduṭṭhāya bhavanti lakkhaṇā.</p>



<p class="hangnum"><span class="newparamark" id="kn14b_21_para302"></span><a name="para302"></a><span class="paranum">302</span>.</p>



<p class="gatha1"> ‘Anatthaṃ tassa carati asaññatā, atthañca hāpeti akiccakārinī;</p>



<p class="gathalast">Paridahitvā sayati parammukhī, ete paduṭṭhāya bhavanti lakkhaṇā.</p>



<p class="hangnum"><span class="newparamark" id="kn14b_21_para303"></span><a name="para303"></a><span class="paranum">303</span>.</p>



<p class="gatha1"> ‘Parivattajātā <a name="P5.0435"></a> ca bhavati kuṅkumī, dīghañca assasati dukkhavedinī;</p>



<p class="bodytext">Uccārapassāvamabhiṇhaṃ gacchati, ete paduṭṭhāya bhavanti lakkhaṇā.</p>



<p class="hangnum"><span class="newparamark" id="kn14b_21_para304"></span><a name="para304"></a><span class="paranum">304</span>.</p>



<p class="gatha1"> ‘Vilomamācarati <a name="M5.0469"></a> akiccakārinī, saddaṃ nisāmeti parassa bhāsato;</p>



<p class="gathalast">Nihatabhogā ca karoti santhavaṃ, ete paduṭṭhāya bhavanti lakkhaṇā.</p>



<p class="hangnum"><span class="newparamark" id="kn14b_21_para305"></span><a name="para305"></a><span class="paranum">305</span>.</p>



<p class="gatha1"> ‘Kicchena laddhaṃ kasirābhataṃ dhanaṃ, vittaṃ vināseti dukkhena sambhataṃ;</p>



<p class="gathalast">Paṭivissakehi ca karoti santhavaṃ, ete paduṭṭhāya bhavanti lakkhaṇā.</p>



<p class="hangnum"><span class="newparamark" id="kn14b_21_para306"></span><a name="para306"></a><span class="paranum">306</span>.</p>



<p class="gatha1"> ‘Nikkhantapādā visikhānucārinī, niccañca sāmimhi paduṭṭhamānasā;</p>



<p class="gathalast">Aticārinī hoti apetagāravā, ete paduṭṭhāya bhavanti lakkhaṇā.</p>



<p class="hangnum"><span class="newparamark" id="kn14b_21_para307"></span><a name="para307"></a><span class="paranum">307</span>.</p>



<p class="gatha1"> ‘Abhikkhaṇaṃ tiṭṭhati dvāramūle, thanāni kacchāni ca dassayantī;</p>



<p class="gathalast">Disodisaṃ pekkhati bhantacittā, ete paduṭṭhāya bhavanti lakkhaṇā.</p>



<p class="hangnum"><span class="newparamark" id="kn14b_21_para308"></span><a name="para308"></a><span class="paranum">308</span>.</p>



<p class="gatha1"> ‘Sabbā nadī vaṅkagatī, sabbe kaṭṭhamayā vanā;</p>



<p class="gathalast">Sabbitthiyo kare pāpaṃ, labhamāne nivātake.</p>



<p class="hangnum"><span class="newparamark" id="kn14b_21_para309"></span><a name="para309"></a><span class="paranum">309</span>.</p>



<p class="gatha1"> ‘Sace labhetha khaṇaṃ vā raho vā, nivātakaṃ vāpi labhetha tādisaṃ;</p>



<p class="gathalast">Sabbāva itthī kayiruṃ nu pāpaṃ, aññaṃ alattha pīṭhasappināpi saddhiṃ.</p>



<p class="hangnum"><span class="newparamark" id="kn14b_21_para310"></span><a name="para310"></a><span class="paranum">310</span>.</p>



<p class="gatha1"> ‘Narānamārāmakarāsu nārisu, anekacittāsu aniggahāsu ca;</p>



<p class="gathalast">Sabbattha nāpītikarāpi ce siyā, na vissase titthasamā hi nāriyo’’’ti.</p>



<p class="bodytext">Tattha <a name="V5.0433"></a> <span class="bld">goṇaṃ dhenu</span>nti liṅgavipallāsena vuttaṃ. <span class="bld">Ñātikule padussatī</span>ti tattha sā nibbhayā hutvā taruṇakālato paṭṭhāya vissāsakehi dāsādīhipi <a name="M5.0470"></a> saddhiṃ anācāraṃ carati, ñātakā ñatvāpi niggahaṃ na karonti, attano akittiṃ pariharamānā ajānantā viya honti. <span class="bld">Anatthacarānī</span>ti acaritabbāni atthāni, akiccakārānīti attho. <span class="bld">Aguṇa</span>nti jiyārahitaṃ. <span class="bld">Pāpasahāyako</span>ti dummitto.</p>



<p class="bodytext"><span class="bld">Daliddatā</span>ti daliddatāya. Sesapadesupi eseva nayo. Tattha daliddo alaṅkārādīnaṃ abhāvato kilesena saṅgaṇhituṃ na sakkotīti taṃ avajānāti. Gilāno vatthukāmakilesakāmehi saṅgaṇhituṃ na sakkoti. Jarājiṇṇo kāyikavācasikakhiḍḍāratisamattho na hoti. Surāsoṇḍo <a name="P5.0436"></a> tassā hatthapiḷandhanādīnipi surāgharaññeva paveseti. Muddho andhabālo ratikusalo na hoti. Pamatto dāsisoṇḍo hutvā gharadāsīhi saddhiṃ saṃvasati, bhariyaṃ pana akkosati paribhāsati, tena naṃ avajānāti. Sabbakiccesu anuvattantaṃ ‘‘ayaṃ nittejo, mameva anuvattatī’’ti taṃ akkosati paribhāsati. Yo pana sabbaṃ dhanaṃ anuppadeti kuṭumbaṃ paṭicchāpeti, tassa bhariyā sabbaṃ dhanasāraṃ hatthe katvā taṃ dāsaṃ viya avajānāti, icchamānā ‘‘ko tayā attho’’ti gharatopi naṃ nikkaḍḍhati. <span class="bld">Muddhapatta</span>nti muddhabhāvappattaṃ.</p>



<p class="bodytext"><span class="bld">Padosamāharatī</span>ti sāmike padosaṃ āharati dussati, pāpakammaṃ karotīti attho. <span class="bld">Ārāmagamanasīlā</span>ti sāmikaṃ āpucchā vā anāpucchā vā abhiṇhaṃ pupphārāmādīsu aññataraṃ gantvā tattha anācāraṃ caritvā ‘‘ajja mayā ārāme rukkhadevatāya balikammaṃ kata’’ntiādīni vatvā bālasāmikaṃ saññāpeti. Paṇḍito pana ‘‘addhā esā tattha anācāraṃ caratī’’ti puna tassā gantuṃ na deti. Evaṃ sabbapadesupi attho veditabbo. <span class="bld">Parakula</span>nti sandiṭṭhasambhattādīnaṃ gehaṃ. Taṃ sā ‘‘asukakule me vaḍḍhi payojitā atthi, tāvakālikaṃ dinnakaṃ atthi, taṃ sādhemī’’tiādīni vatvā gacchati. <span class="bld">Nillokanasīlā</span>ti vātapānantarādīhi olokanasīlā. <span class="bld">Sadvāraṭṭhāyinī</span>ti attano aṅgapaccaṅgāni dassentī sadvāre tiṭṭhati.</p>



<p class="bodytext"><span class="bld">Accācaratī</span>ti atikkamma carati, sāmikassa santike ṭhitāva aññassa nimittaṃ dassetīti attho. <span class="bld">Vijambhatī</span>ti ‘‘ahaṃ taṃ disvā vijambhissāmi, tāya <a name="M5.0471"></a> saññāya okāsassa atthibhāvaṃ vā natthibhāvaṃ vā jāneyyāsī’’ti paṭhamameva katasaṅketā vā hutvā akatasaṅketā vāpi ‘‘evaṃ esa mayi bajjhissatī’’ti sāmikassa passe ṭhitāva vijambhati vijambhanaṃ <a name="V5.0434"></a> dasseti. <span class="bld">Vinamatī</span>ti kiñcideva bhūmiyaṃ pātetvā taṃ ukkhipantī viya onamitvā piṭṭhiṃ dasseti. <span class="bld">Vilasatī</span>ti gamanādīhi vā iriyāpathehi alaṅkārena vā vilāsaṃ dasseti. <span class="bld">Vilajjatī</span>ti lajjantī viya vatthena sarīraṃ chādeti, kavāṭaṃ vā bhittiṃ vā allīyati. <span class="bld">Nakhenā</span>ti pādanakhena pādanakhaṃ, hatthanakhena hatthanakhaṃ ghaṭṭeti. <span class="bld">Kaṭṭhenā</span>ti daṇḍakena. <span class="bld">Dāraka</span>nti attano vā puttaṃ aññassa vā puttaṃ gahetvā ukkhipati vā ukkhipāpeti vā. <span class="bld">Kīḷatī</span>ti sayaṃ vā kīḷati, dārakaṃ vā kīḷāpeti. <span class="bld">Cumbanā</span>dīsupi eseva nayo. <span class="bld">Dadātī</span>ti tassa kiñcideva phalaṃ vā pupphaṃ vā deti. <span class="bld">Yācatī</span>ti tameva paṭiyācati. <span class="bld">Anukarotī</span>ti dārakena kataṃ kataṃ anukaroti. <span class="bld">Ucca</span>nti mahāsaddavasena vā thomanavasena vā uccaṃ. <span class="bld">Nīca</span>nti mandasaddavasena vā amanāpavacanena vā paribhavavacanena vā nīcaṃ. <span class="bld">Avicca</span>nti bahujanamajjhe appaṭicchannaṃ. <span class="bld">Vivicca</span>nti raho paṭicchannaṃ. <span class="bld">Naccenā</span>ti etehi naccādīhi nimittaṃ karoti. Tattha roditena nimittakaraṇena rattiṃ deve vassante vātapānena hatthiṃ āropetvā seṭṭhiputtena nītāya purohitabrāhmaṇiyā vatthu kathetabbaṃ. <span class="bld">Jagghatī</span>ti mahāhasitaṃ hasati, evampi nimittaṃ karoti<a name="P5.0437"></a>. <span class="bld">Kaccha</span>nti upakacchakaṃ. <span class="bld">Upalikhatī</span>ti dantehi upalikhati. <span class="bld">Sirasa</span>nti kesavaṭṭiṃ. Evaṃ kesānaṃ mocanabandhanehipi parapurisānaṃ nimittaṃ karoti, niyāmetvā vā aniyāmetvā vā kocideva sārajjissatītipi karotiyeva.</p>



<p class="bodytext"><span class="bld">Paduṭṭhā veditabbā bhavatī</span>ti ayaṃ mayi paduṭṭhā kuddhā, kujjhitvā ca pana micchācāraṃ caratīti paṇḍitena veditabbā bhavati. <span class="bld">Pavāsa</span>nti ‘‘asukagāme payuttaṃ dhanaṃ nassati, gaccha taṃ sādhehi, vohāraṃ karohī’’tiādīni vatvā tasmiṃ gate anācāraṃ caritukāmā pavāsaṃ vaṇṇeti. <span class="bld">Anattha</span>nti avaḍḍhiṃ. <span class="bld">Akicca</span>nti akattabbayuttakaṃ. <span class="bld">Paridahitvā</span>ti gāḷhaṃ nivāsetvā. <span class="bld">Parivattakajātā</span>ti ito cito ca parivattamānā. <span class="bld">Kuṅkumiyajātā</span>ti kolāhalajātā pādamūle nipannā paricārikā uṭṭhāpeti, dīpaṃ jālāpeti, nānappakāraṃ kolāhalaṃ karoti, tassa kilesaratiṃ nāseti. <span class="bld">Dukkhaṃ vedayatī</span>ti sīsaṃ me rujjatītiādīni vadati. <span class="bld">Vilomamācaratī</span>ti āhāraṃ <a name="M5.0472"></a> sītalaṃ icchantassa uṇhaṃ detītiādīnaṃ vasena paccanīkavutti hoti. <span class="bld">Nihatabhogā</span>ti sāmikena dukkhasambhatānaṃ bhogānaṃ surālolatādīhi vināsikā. <span class="bld">Santhava</span>nti kilesavasena santhavaṃ karoti. <span class="bld">Nikkhantapādā</span>ti jārassa upadhāraṇatthāya nikkhantapādā. <span class="bld">Sāmike</span>ti patimhi agāravena ca paduṭṭhamānasāya ca aticārinī hoti.</p>



<p class="bodytext"><span class="bld">Sabbitthiyo</span>ti ṭhapetvā vipassanāya tanukatakilesā sesā sabbā itthiyo pāpaṃ kareyyuṃ. <span class="bld">Labhamāne</span>ti labbhamāne, saṃvijjamāneti attho. <span class="bld">Nivātake</span>ti rahomantanake paribhedake. <span class="bld">Khaṇaṃ vā raho</span> <a name="V5.0435"></a> <span class="bld">vā</span>ti pāpakaraṇatthāya okāsaṃ vā paṭicchannaṭṭhānaṃ vā. <span class="bld">Kayiruṃ nū</span>ti ettha <span class="bld">nū</span>-ti nipātamattaṃ. <span class="bld">Alatthā</span>ti aladdhā. Ayameva vā pāṭho, aññaṃ sampannapurisaṃ alabhitvā pīṭhasappināpi tato paṭikkūlatarenāpi pāpaṃ kareyyuṃ. <span class="bld">Ārāmakarāsū</span>ti abhiratikārikāsu. <span class="bld">Aniggahāsū</span>ti niggahena vinetuṃ asakkuṇeyyāsu. <span class="bld">Titthasamā</span>ti yathā titthaṃ uttamādhamesu na kañci nhāyantaṃ vāreti, tathā etāpi raho vā khaṇe vā nivātake vā sati na kañci paṭikkhipanti.</p>



<p class="bodytext">Tathā hi atīte bārāṇasiyaṃ kaṇḍarī nāma rājā ahosi uttamarūpadharo. Tassa devasikaṃ amaccā gandhakaraṇḍakasahassaṃ āharanti. Tenassa nivesane paribhaṇḍaṃ katvā gandhakaraṇḍake phāletvā gandhadārūni katvā āhāraṃ pacanti. Bhariyāpissa abhirūpā ahosi nāmena kinnarā nāma. Purohitopissa samavayo pañcālacaṇḍo nāma buddhisampanno ahosi. Rañño pana pāsādaṃ nissāya antopākāre jamburukkho nibbatti, tassa sākhā pākāramatthake olambati. Tassa chāyāya jeguccho dussaṇṭhāno pīṭhasappī vasati. Athekadivasaṃ kinnarā devī vātapānena olokentī taṃ ditvā paṭibaddhacittā <a name="P5.0438"></a> hutvā rattiṃ rājānaṃ ratiyā saṅgaṇhitvā tasmiṃ niddaṃ okkante saṇikaṃ uṭṭhāyāsanā nānaggarasabhojanaṃ suvaṇṇasarake pakkhipitvā ucchaṅge katvā sāṭakarajjuyā vātapānena otaritvā jambuṃ āruyha sākhāya oruyha pīṭhasappiṃ bhojetvā pāpaṃ katvā āgatamaggeneva pāsādaṃ āruyha gandhehi sarīraṃ <a name="M5.0473"></a> ubbaṭṭetvā raññā saddhiṃ nipajji. Etenupāyena nibaddhaṃ tena saddhiṃ pāpaṃ karoti. Rājā pana na jānāti.</p>



<p class="bodytext">So ekadivasaṃ nagaraṃ padakkhiṇaṃ katvā nivesanaṃ pavesanto jambuchāyāya sayitaṃ paramakāruññappattaṃ pīṭhasappiṃ disvā purohitaṃ āha – ‘‘passetaṃ manussapeta’’nti. ‘‘Āma, passāmi devā’’ti. ‘‘Api nu kho, samma, evarūpaṃ paṭikkūlaṃ kāci itthī chandarāgavasena upagaccheyyā’’ti. Taṃ kathaṃ sutvā pīṭhasappī mānaṃ janetvā ‘‘ayaṃ rājā kiṃ katheti, attano deviyā mama santikaṃ āgamanaṃ na jānāti maññe’’ti jamburukkhassa añjaliṃ paggahetvā ‘‘suṇa sāmi, jamburukkhe nibbattadevate, ṭhapetvā taṃ añño etaṃ kāraṇaṃ na jānātī’’ti āha. Purohito tassa kiriyaṃ disvā cintesi – ‘‘addhā rañño aggamahesī jamburukkhena gantvā iminā saddhiṃ pāpaṃ karotī’’ti. So rājānaṃ pucchi – ‘‘mahārāja, deviyā te rattibhāge sarīrasamphasso kīdiso hotī’’ti? ‘‘Samma, aññaṃ na passāmi, majjhimayāme panassā sarīraṃ sītalaṃ hotī’’ti. ‘‘Tena hi, deva, tiṭṭhatu aññā itthī, aggamahesī te kinnarādevī <a name="V5.0436"></a> iminā saddhiṃ pāpaṃ karotī’’ti. ‘‘Samma, kiṃ vadesi, evarūpā paramavilāsasampannā kiṃ iminā paramajegucchena saddhiṃ abhiramissatī’’ti? ‘‘Tena hi naṃ, deva, pariggaṇhāhī’’ti.</p>



<p class="bodytext">So ‘‘sādhū’’ti rattiṃ bhuttasāyamāso tāya saddhiṃ nippajjitvā ‘‘pariggaṇhissāmi na’’nti pakatiyā niddupagamanavelāya niddupagato viya ahosi. Sāpi uṭṭhāya tatheva akāsi. Rājā tassā anupadaññeva gantvā jambuchāyaṃ nissāya aṭṭhāsi. Pīṭhasappī deviyā kujjhitvā ‘‘tvaṃ ajja aticirāyitvā āgatā’’ti hatthena kaṇṇasaṅkhalikaṃ pahari. Atha naṃ ‘‘mā maṃ kujjhi, sāmi, rañño niddupagamanaṃ olokesi’’nti vatvā tassa gehe pādaparicārikā viya ahosi. Tena panassā pahārena sīhamukhakuṇḍalaṃ kaṇṇato gaḷitvā rañño pādamūle pati. Rājā ‘‘vaṭṭissati ettaka’’nti taṃ gahetvā gato. Sāpi tena saddhiṃ aticaritvā purimaniyāmeneva gantvā raññā saddhiṃ nipajjituṃ ārabhi. Rājā paṭikkhipitvā punadivase ‘‘kinnarādevī mayā dinnaṃ sabbālaṅkāraṃ alaṅkaritvā etū’’ti āṇāpesi. Sā ‘‘sīhamukhakuṇḍalaṃ me suvaṇṇakārassa santike’’ti vatvā nāgami, puna pesite ca pana ekakuṇḍalāva āgamāsi<a name="P5.0439"></a>. Rājā pucchi – ‘‘kahaṃ te kuṇḍala’’nti? ‘‘Suvaṇṇakārassa santike’’ti<a name="M5.0474"></a>. Suvaṇṇakāraṃ pakkosāpetvā ‘‘kiṃkāraṇā imissā kuṇḍalaṃ na desī’’ti āha. ‘‘Nāhaṃ gaṇhāmi devā’’ti. Rājā tassā kujjhitvā ‘‘pāpe caṇḍāli mādisena te suvaṇṇakārena bhavitabba’’nti vatvā taṃ kuṇḍalaṃ tassā puratho khipitvā purohitaṃ āha – ‘‘samma, saccaṃ tayā vuttaṃ, gaccha sīsamassā chedāpehī’’ti. So taṃ rājageheyeva ekasmiṃ padese ṭhapetvā rājānaṃ upasaṅkamitvā – ‘‘deva, mā kinnarādeviyā kujjhittha, sabbā itthiyo evarūpāyeva. Sacepi itthīnaṃ dussīlabhāvaṃ ñātukāmosi, dassessāmi te etāsaṃ pāpakañceva bahumāyābhāvañca, ehi aññātakavesena janapadaṃ carāmā’’ti āha.</p>



<p class="bodytext">Rājā ‘‘sādhū’’ti mātaraṃ rajjaṃ paṭicchāpetvā tena saddhiṃ cārikaṃ pakkāmi. Tesaṃ yojanaṃ maggaṃ gantvā mahāmagge nisinnānaṃyeva eko kuṭumbiko puttassatthāya maṅgalaṃ katvā ekaṃ kumārikaṃ paṭicchannayāne nisīdāpetvā mahantena parivārena gacchati. Taṃ disvā purohito rājānaṃ āha – ‘‘sace icchasi, imaṃ kumārikaṃ tayā saddhiṃ pāpaṃ kāretuṃ sakkā devā’’ti. ‘‘Kiṃ kathesi, mahāparivārā esā, na sakkā sammā’’ti? Purohito ‘‘tena hi passa, devā’’ti purato gantvā maggato avidūre sāṇiyā parikkhipitvā rājānaṃ antosāṇiyaṃ katvā sayaṃ maggapasse rodanto nisīdi. Atha naṃ so kuṭumbiko disvā ‘‘tāta, kasmā rodasī’’ti <a name="V5.0437"></a> pucchi. ‘‘Bhariyā me garubhārā, taṃ kulagharaṃ netuṃ maggapaṭipannosmi, tassā antarāmaggeyeva gabbho cali, esā antosāṇiyaṃ kilamati, kācissā itthī santike natthi, mayāpi tattha gantuṃ na sakkā, na jānāmi ‘kiṃ bhavissatī’ti, ekaṃ itthiṃ laddhuṃ vaṭṭatī’’ti? ‘‘Mā rodi, bahū me itthiyo, ekā gamissatī’’ti. ‘‘Tena hi ayameva kumārikā gacchatu, etissāpi maṅgalaṃ bhavissatī’’ti. So cintesi – ‘‘saccaṃ vadati, suṇisāyapi me maṅgalameva, iminā hi nimittena sā puttadhītāhi vaḍḍhissatī’’ti tameva pesesi. Sā tattha pavisitvā rājānaṃ disvāva paṭibaddhacittā hutvā pāpamakāsi. Rājāpissā aṅgulimuddikaṃ adāsi. Atha naṃ katakiccaṃ nikkhamitvā āgataṃ pucchiṃsu – ‘‘kiṃ vijātā’’ti? ‘‘Suvaṇṇavaṇṇaṃ putta’’nti. Kuṭumbiko taṃ ādāya pāyāsi<a name="M5.0475"></a>. Purohitopi rañño santikaṃ gantvā ‘‘diṭṭhā te, deva, kumārikāpi evaṃ pāpā, kimaṅgaṃ pana aññā, api pana te kiñci dinna’’nti pucchi. ‘‘Āma, aṅgulimuddikā dinnā’’ti. ‘‘Nāssā taṃ dassāmī’’ti vegena gantvā yānakaṃ gaṇhitvā ‘‘kimeta’’nti vutte ‘‘ayaṃ me brāhmaṇiyā ussīsake ṭhapitaṃ muddikaṃ gahetvā āgatā, dehi, amma, muddika’’nti āha. Sā taṃ dadamānā <a name="P5.0440"></a> brāhmaṇaṃ hatthe nakhena vijjhitvā ‘‘gaṇha corā’’ti adāsi.</p>



<p class="bodytext">Evaṃ brāhmaṇo nānāvidhehi upāyehi aññāpi bahū aticāriniyo rañño dassetvā ‘‘idha tāva ettakaṃ hotu, aññattha gamissāma, devā’’ti āha. Rājā ‘‘sakalajambudīpe caritepi sabbā itthiyo evarūpāva bhavissanti, kiṃ no etāhi, nivattāmā’’ti bārāṇasimeva paccāgantvā – ‘‘mahārāja, itthiyo nāma evaṃ pāpadhammā, pakati esā etāsaṃ, khamatha, deva, kinnarādeviyā’’ti purohitena yācito khamitvā rājanivesanato naṃ nikkaḍḍhāpesi, ṭhānato pana taṃ apanetvā aññaṃ aggamahesiṃ akāsi. Tañca pīṭhasappiṃ nikkaḍḍhāpetvā jambusākhaṃ chedāpesi. Tadā kuṇālo pañcālacaṇḍo ahosi. Iti attanā diṭṭhakāraṇameva āharitvā dassento gāthamāha –</p>



<p class="hangnum"><span class="newparamark" id="kn14b_21_para311"></span><a name="para311"></a><span class="paranum">311</span>.</p>



<p class="gatha1"> ‘‘Yaṃ ve disvā kaṇḍarīkinnarānaṃ, sabbitthiyo na ramanti agāre;</p>



<p class="gathalast">Taṃ tādisaṃ maccaṃ cajitvā bhariyā, aññaṃ disvā purisaṃ pīṭhasappi’’nti.</p>



<p class="bodytext">Tassattho – yaṃ ve kaṇḍarissa rañño kinnarāya deviyā cāti imesaṃ kaṇḍarikinnarānaṃ virāgakāraṇaṃ ahosi, taṃ disvā jānitabbaṃ – sabbitthiyo attano sāmikānaṃ na ramanti agāre<a name="V5.0438"></a>. Tathā hi aññaṃ pīṭhasappiṃ purisaṃ disvā taṃ rājānaṃ tādisaṃ ratikusalaṃ maccaṃ cajitvā bhariyā tena manussapetena saddhiṃ pāpamakāsīti.</p>



<p class="bodytext">Aparopi atīte bārāṇasiyaṃ bako nāma rājā dhammena rajjaṃ kāresi. Tadā bārāṇasiyā pācīnadvāravāsino ekassa daliddassa pañcapāpī nāma dhītā ahosi. Sā kira pubbepi ekā daliddadhītā mattikaṃ madditvā gehe bhittiṃ vilimpati. Atheko paccekabuddho attano pabbhāraparibhaṇḍakaraṇatthaṃ <a name="M5.0476"></a> ‘‘kahaṃ mattikaṃ labhissāmī’’ti cintetvā ‘‘bārāṇasiyaṃ laddhuṃ sakkā’’ti cīvaraṃ pārupitvā pattahattho nagaraṃ pavisitvā tassā avidūre aṭṭhāsi. Sā kujjhitvā ullokentī paduṭṭhena manasā ‘‘mattikampi bhikkhatī’’ti avoca. Paccekabuddho niccalova ahosi. Atha sā paccekabuddhaṃ niccalitaṃ disvā puna cittaṃ pasādetvā, ‘‘samaṇa, mattikampi na labhasī’’ti vatvā mahantaṃ mattikāpiṇḍaṃ āharitvā patte ṭhapesi. So tāya mattikāya pabbhāre paribhaṇḍamakāsi. Sā nacirasseva tato cavitvā tasmiṃyeva nagare bahidvāragāme duggatitthiyā kucchimhi paṭisandhiṃ gaṇhi. Sā dasamāsaccayena mātu kucchito nikkhami. Tassā mattikāpiṇḍaphalena <a name="P5.0441"></a> sarīraṃ phassasampannaṃ ahosi, kujjhitvā ullokitattā pana hatthapādamukhaakkhināsāni pāpāni virūpāni ahesuṃ. Tena taṃ ‘‘pañcapāpī’’tveva sañjāniṃsu.</p>



<p class="bodytext">Athekadivasaṃ bārāṇasirājā rattiṃ aññātakavesena nagaraṃ pariggaṇhanto taṃ padesaṃ gato. Sāpi gāmadārikāhi saddhiṃ kīḷantī ajānitvāva rājānaṃ hatthe gaṇhi. So tassā hatthasamphassena sakabhāvena saṇṭhātuṃ nāsakkhi, dibbasamphassena phuṭṭho viya ahosi. So phassarāgaratto tathāvirūpampi taṃ hatthe gahetvā ‘‘kassa dhītāsī’’ti pucchitvā ‘‘dvāravāsino’’ti vutte assāmikabhāvaṃ pucchitvā ‘‘ahaṃ te sāmiko bhavissāmi, gaccha mātāpitaro anujānāpehī’’ti āha. Sā mātāpitaro upagantvā ‘‘eko, amma, puriso maṃ icchatī’’ti vatvā ‘‘sopi duggato bhavissati, sace tādisampi icchati, sādhū’’ti vutte gantvā mātāpitūhi anuññātabhāvaṃ ārocesi. So tasmiṃyeva gehe tāya saddhiṃ vasitvā pātova rājanivesanaṃ pāvisi. Tato paṭṭhāyeva aññātakavesena nibaddhaṃ tattha gacchati, aññaṃ itthiṃ oloketumpi na icchati.</p>



<p class="bodytext">Athekadivasaṃ tassā pitu lohitapakkhandikā uppajji. Asambhinnakhīrasappimadhusakkharayuttapāyāsova etassa bhesajjaṃ, taṃ te daliddatāya uppādetuṃ na sakkonti<a name="V5.0439"></a>. Tato pañcapāpimātā dhītaraṃ āha – ‘‘kiṃ, amma, tava sāmiko pāyāsaṃ uppādetuṃ sakkhissatī’’ti? ‘‘Amma, mama sāmikena amhehipi duggatatarena bhavitabbaṃ, evaṃ santepi pucchissāmi naṃ, mā <a name="M5.0477"></a> cintayī’’ti vatvā tassāgamanavelāyaṃ dummanā hutvā nisīdi. Atha naṃ rājā āgantvā ‘‘kiṃ dummanāsī’’ti pucchi. Sā tamatthaṃ ārocesi. Taṃ sutvā rājā ‘‘bhadde idaṃ atirasabhesajjaṃ, kuto labhissāmī’’ti vatvā cintesi – ‘‘na sakkā mayā niccakālaṃ evaṃ carituṃ, antarāmagge parissayopi daṭṭhabbo, sace kho pana etaṃ antepuraṃ nessāmi, etissā phassasampadaṃ ajānantā ‘amhākaṃ rājā yakkhiniṃ gahetvā āgato’ti keḷiṃ karissanti, sakalanagaravāsino etissā samphassaṃ jānāpetvā garahaṃ mocessāmī’’ti. Atha naṃ rājā – ‘‘bhadde, mā cintayi, āharissāmi te pitu pāyāsa’’nti vatvā tāya saddhiṃ abhiramitvā rājanivesanaṃ gantvā punadivase tādisaṃ pāyāsaṃ pacāpetvā paṇṇāni āharāpetvā dve puṭe katvā ekasmiṃ pāyāsaṃ pakkhipitvā ekasmiṃ cūḷāmaṇiṃ ṭhapetvā bandhitvā rattibhāge gantvā, ‘‘bhadde, mayaṃ daliddā, kicchena sampāditaṃ, tava pitaraṃ ‘ajja imamhā puṭā pāyāsaṃ bhuñja, sve imamhā’ti vadeyyāsī’’ti āha. Sā tathā akāsi. Athassā pitā ojasampannattā pāyāsassa thokameva bhuñjitvā suhito jāto. Sesaṃ mātu datvā sayampi <a name="P5.0442"></a> bhuñji. Tayopi suhitā ahesuṃ. Cūḷāmaṇipuṭaṃ pana punadivasatthāya ṭhapesuṃ.</p>



<p class="bodytext">Rājā nivesanaṃ gantvā mukhaṃ dhovitvāva ‘‘cūḷāmaṇiṃ me āharathā’’ti vatvā ‘‘na passāma, devā’’ti vutte ‘‘sakalanagaraṃ vicinathā’’ti āha. Te vicinitvāpi na passiṃsu. Tena hi bahinagare daliddagehesu bhattapaṇṇapuṭe upādāya vicinathāti. Vicinantā tasmiṃ ghaṭe cūḷāmaṇiṃ disvā tassā mātāpitaro ‘‘corā’’ti bandhitvā nayiṃsu. Athassā pitā, ‘‘sāmi, na mayaṃ corā, aññenāyaṃ maṇi ābhato’’ti vatvā ‘‘kenā’’ti vutte ‘‘jāmātarā me’’ti ācikkhitvā ‘‘kahaṃ so’’ti pucchito ‘‘dhītā me jānātī’’ti āha. Tato dhītāya saddhiṃ kathesi – ‘‘amma, sāmikaṃ te jānāsī’’ti? ‘‘Na jānāmī’’ti. ‘‘Evaṃ sante amhākaṃ jīvitaṃ natthī’’ti. ‘‘Tāta, so andhakāre āgantvā andhakāre eva yāti, tenassa rūpaṃ na jānāmi, hatthasamphassena pana naṃ jānituṃ sakkomī’’ti. So rājapurisānaṃ ārocesi. Tepi rañño ārocesuṃ. Rājā <a name="M5.0478"></a> ajānanto viya hutvā ‘‘tena hi taṃ itthiṃ rājaṅgaṇe antosāṇiyaṃ ṭhapetvā sāṇiyā hatthappamāṇaṃ chiddaṃ katvā nagaravāsino sannipātetvā hatthasamphassena coraṃ gaṇhathā’’ti āha. Rājapurisā tathā kātuṃ tassā santikaṃ gantvā rūpaṃ disvāva vippaṭisārino hutvā – ‘‘dhī, dhī pisācī’’ti jigucchitvā phusituṃ na ussahiṃsu, ānetvā pana <a name="V5.0440"></a> naṃ rājaṅgaṇe antosāṇiyaṃ ṭhapetvā sakalanagaravāsino sannipātesuṃ. Sā āgatāgatassa chiddena pasāritahatthaṃ gahetvāva ‘‘no eso’’ti vadati. Purisā tassā dibbaphassasadise phasse bajjhitvā apagantuṃ na sakkhiṃsu, ‘‘sacāyaṃ daṇḍārahā, daṇḍaṃ datvāpi dāsakammakārabhāvaṃ upagantvāpi etaṃ ghare karissāmā’’ti cintayiṃsu. Atha ne rājapurisā daṇḍehi koṭṭetvā palāpesuṃ. Uparājānaṃ ādiṃ katvā sabbe ummattakā viya ahesuṃ.</p>



<p class="bodytext">Atha rājā – ‘‘kacci ahaṃ bhaveyya’’nti hatthaṃ pasāresi. Taṃ hatthe gahetvāva ‘‘coro me gahito’’ti mahāsaddaṃ kari. Rājā tepi pucchi – ‘‘tumhe etāya hatthe gahitā kiṃ cintayitthā’’ti. Te yathābhūtaṃ ārocesuṃ. Atha ne rājā āha – ‘‘ahaṃ etaṃ attano gehaṃ ānetuṃ evaṃ kāresiṃ ‘etissā phassaṃ ajānantā maṃ paribhaveyyu’nti cintetvā, tasmā mayā sabbe tumhe jānāpitā, vadatha, bho dāni, sā kassa gehe bhavituṃ yuttā’’ti? ‘‘Tumhākaṃ, devā’’ti. Atha naṃ abhisiñcitvā aggamahesiṃ akāsi. Mātāpitūnampissā <a name="P5.0443"></a> issariyaṃ dāpesi. Tato paṭṭhāya ca pana tāya sammatto neva vinicchayaṃ paṭṭhapesi, na aññaṃ itthiṃ olokesi. Tā tassā antaraṃ pariyesiṃsu. Sā ekadivasaṃ dvinnaṃ rājūnaṃ aggamahesibhāvassa supine nimittaṃ disvā rañño ārocesi. Rājā supinapāṭhake pakkosāpetvā ‘‘evarūpe supine diṭṭhe kiṃ hotī’’ti pucchi. Te itarāsaṃ itthīnaṃ santikā lañjaṃ gahetvā – ‘‘mahārāja, deviyā sabbasetassa hatthino khandhe nisinnabhāvo tumhākaṃ maraṇassa pubbanimittaṃ, hatthikhandhagatāya pana candaparāmasanaṃ tumhākaṃ paccāmittarājānayanassa pubbanimitta’’nti vatvā ‘‘idāni kiṃ kātabba’’nti vutte ‘‘deva imaṃ māretuṃ na sakkā, nāvāya pana naṃ ṭhapetvā nadiyaṃ vissajjetuṃ vaṭṭatī’’ti vadiṃsu. Rājā āhāravatthālaṅkārehi saddhiṃ rattibhāge naṃ nāvāya ṭhapetvā nadiyaṃ vissajjesi.</p>



<p class="bodytext">Sā <a name="M5.0479"></a> nadiyā vuyhamānā heṭṭhānadiyā nāvāya udakaṃ kīḷantassa bāvarikarañño abhimukhaṭṭhānaṃ pattā. Tassa senāpati nāvaṃ disvā ‘‘ayaṃ nāvā mayha’’nti āha. Rājā ‘‘nāvāya bhaṇḍaṃ mayha’’nti vatvā āgatāya nāvāya taṃ disvā ‘‘kā nāma tvaṃ pisācīsadisā’’ti pucchi. Sā sitaṃ katvā bakassa rañño aggamahesibhāvaṃ kathetvā sabbaṃ taṃ pavattiṃ tassa kathesi. Sā pana pañcapāpīti sakalajambudīpe pākaṭā. Atha naṃ rājā hatthe gahetvā ukkhipi, saha gahaṇeneva phassarāgaratto aññāsu itthīsu itthisaññaṃ akatvā taṃ <a name="V5.0441"></a> aggamahesiṭṭhāne ṭhapesi. Sā tassa pāṇasamā ahosi. Bako taṃ pavattiṃ sutvā ‘‘nāhaṃ tassa aggamahesiṃ kātuṃ dassāmī’’ti senaṃ saṅkaḍḍhitvā tassa paṭititthe nivesanaṃ katvā paṇṇaṃ pesesi – ‘‘bhariyaṃ vā me detu yuddhaṃ vā’’ti. So ‘‘yuddhaṃ dassāmi, na bhariya’’nti vatvā yuddhasajjo ahosi. Ubhinnaṃ amaccā ‘‘mātugāmaṃ nissāya maraṇakiccaṃ natthi, purimasāmikattā esā bakassa pāpuṇāti, nāvāya laddhattā bāvarikassa, tasmā ekekassa gehe satta satta divasāni hotū’’ti mantetvā dvepi rājāno saññāpesuṃ. Te ubhopi attamanā hutvā titthapaṭititthe nagarāni māpetvā vasiṃsu. Sā dvinnampi tesaṃ aggamahesittaṃ kāresi. Dvepi tassā sammattā ahesuṃ. Sā pana ekassa ghare sattāhaṃ vasitvā nāvāya itarassa gharaṃ gacchantī nāvaṃ pājetvā nentena ekena mahallakakhujjakevaṭṭena saddhiṃ nadīmajjhe pāpaṃ karoti. Tadā kuṇālo sakuṇarājā <a name="P5.0444"></a> bako ahosi, tasmā idaṃ attanā diṭṭhakāraṇaṃ āharitvā dassento gāthamāha –</p>



<p class="hangnum"><span class="newparamark" id="kn14b_21_para312"></span><a name="para312"></a><span class="paranum">312</span>.</p>



<p class="gatha1"> ‘‘Bakassa ca bāvarikassa ca rañño, accantakāmānugatassa bhariyā;</p>



<p class="gathalast">Avācarī paṭṭhavasānugassa, kaṃ vāpi itthī nāticare tadañña’’nti.</p>



<p class="bodytext">Tattha <span class="bld">accantakāmānugatassā</span>ti accantaṃ kāmaṃ anugatassa. <span class="bld">Avācarī</span>ti anācāraṃ cari. <span class="bld">Paṭṭhavasānugassā</span>ti paṭṭhassa attano vasānugatassa, attano pesanakārassa santiketi attho. Karaṇatthe vā sāmivacanaṃ<a name="M5.0480"></a>, tena saddhiṃ pāpamakāsīti vuttaṃ hoti. <span class="bld">Tadañña</span>nti kataraṃ taṃ aññaṃ purisaṃ nāticareyyāti attho.</p>



<p class="bodytext">Aparāpi atīte brahmadattassa bhariyā piṅgiyānī nāma aggamahesī sīhapañjaraṃ vivaritvā olokentī maṅgalaassagopakaṃ disvā rañño niddupagamanakāle vātapānena oruyha tena saddhiṃ aticaritvā puna pāsādaṃ āruyha gandhehi sarīraṃ ubbaṭṭetvā raññā saddhiṃ nipajji. Athekadivasaṃ rājā ‘‘kiṃ nu kho deviyā aḍḍharattasamaye niccaṃ sarīraṃ sītaṃ hoti, pariggaṇhissāmi na’’nti ekadivasaṃ niddupagato viya hutvā taṃ uṭṭhāya gacchantiṃ anugantvā assabandhena saddhiṃ aticarantiṃ disvā nivattitvā sayanaṃ abhiruhi. Sāpi aticaritvā āgantvā cūḷasayanake nipajji. Punadivase rājā amaccagaṇamajjheyeva taṃ pakkosāpetvā taṃ kiccaṃ āvikatvā ‘‘sabbāva itthiyo pāpadhammā’’ti tassā vadhabandhachejjabhejjārahaṃ dosaṃ khamitvā ṭhānā cāvetvā aññaṃ aggamahesiṃ akāsi. Tadā kuṇālo rājā brahmadatto ahosi, tena taṃ attanā diṭṭhaṃ āharitvā dassento gāthamāha –</p>



<p class="hangnum"><span class="newparamark" id="kn14b_21_para313"></span><a name="para313"></a><span class="paranum">313</span>.</p>



<p class="gatha1"> ‘‘Piṅgiyānī <a name="V5.0442"></a> sabbalokissarassa, rañño piyā brahmadattassa bhariyā;</p>



<p class="gathalast">Avācarī paṭṭhavasānugassa, taṃ vāpi sā nājjhagā kāmakāminī’’ti.</p>



<p class="bodytext">Tattha <span class="bld">taṃ vā</span>ti sā evaṃ aticarantī taṃ vā assabandhaṃ taṃ vā aggamahesiṭṭhānanti ubhayampi nājjhagā, ubhato bhaṭṭhā ahosi. <span class="bld">Kāmakāminī</span>ti kāme patthayamānā.</p>



<p class="bodytext">Evaṃ pāpadhammā itthiyoti atītavatthūhi <a name="P5.0445"></a> itthīnaṃ dosaṃ kathetvā aparenapi pariyāyena tāsaṃ dosameva kathento āha –</p>



<p class="hangnum"><span class="newparamark" id="kn14b_21_para314"></span><a name="para314"></a><span class="paranum">314</span>.</p>



<p class="gatha1"> ‘‘Luddhānaṃ lahucittānaṃ, akataññūna dubbhinaṃ;</p>



<p class="gathalast">Nādevasatto puriso, thīnaṃ saddhātumarahati.</p>



<p class="hangnum"><span class="newparamark" id="kn14b_21_para315"></span><a name="para315"></a><span class="paranum">315</span>.</p>



<p class="gatha1"> ‘‘Na tā pajānanti kataṃ na kiccaṃ, na mātaraṃ pitaraṃ bhātaraṃ vā;</p>



<p class="gathalast">Anariyā samatikkantadhammā, sasseva cittassa vasaṃ vajanti.</p>



<p class="hangnum"><span class="newparamark" id="kn14b_21_para316"></span><a name="para316"></a><span class="paranum">316</span>.</p>



<p class="gatha1"> ‘‘Cirānuvuṭṭhampi <a name="M5.0481"></a> piyaṃ manāpaṃ, anukampakaṃ pāṇasamampi bhattuṃ;</p>



<p class="gathalast">Āvāsu kiccesu ca naṃ jahanti, tasmāhamitthīnaṃ na vissasāmi.</p>



<p class="hangnum"><span class="newparamark" id="kn14b_21_para317"></span><a name="para317"></a><span class="paranum">317</span>.</p>



<p class="gatha1"> ‘‘Thīnañhi cittaṃ yathā vānarassa, kannappakannaṃ yathā rukkhachāyā;</p>



<p class="gathalast">Calācalaṃ hadayamitthiyānaṃ, cakkassa nemi viya parivattati.</p>



<p class="hangnum"><span class="newparamark" id="kn14b_21_para318"></span><a name="para318"></a><span class="paranum">318</span>.</p>



<p class="gatha1"> ‘‘Yadā tā passanti samekkhamānā, ādeyyarūpaṃ purisassa vittaṃ;</p>



<p class="gathalast">Saṇhāhi vācāhi nayanti menaṃ, kambojakā jalajeneva assaṃ.</p>



<p class="hangnum"><span class="newparamark" id="kn14b_21_para319"></span><a name="para319"></a><span class="paranum">319</span>.</p>



<p class="gatha1"> ‘‘Yadā na passanti samekkhamānā, ādeyyarūpaṃ purisassa vittaṃ;</p>



<p class="gathalast">Samantato naṃ parivajjayanti, tiṇṇo nadīpāragatova kullaṃ.</p>



<p class="hangnum"><span class="newparamark" id="kn14b_21_para320"></span><a name="para320"></a><span class="paranum">320</span>.</p>



<p class="gatha1"> ‘‘Silesūpamā sikhiriva sabbabhakkhā, tikkhamāyā nadīriva sīghasotā;</p>



<p class="gathalast">Sevanti hetā piyamappiyañca, nāvā yathā orakulaṃ parañca.</p>



<p class="hangnum"><span class="newparamark" id="kn14b_21_para321"></span><a name="para321"></a><span class="paranum">321</span>.</p>



<p class="gatha1"> ‘‘Na <a name="V5.0443"></a> tā ekassa na dvinnaṃ, āpaṇova pasārito;</p>



<p class="gathalast">Yo tā mayhanti maññeyya, vātaṃ jālena bādhaye.</p>



<p class="hangnum"><span class="newparamark" id="kn14b_21_para322"></span><a name="para322"></a><span class="paranum">322</span>.</p>



<p class="gatha1"> ‘‘Yathā <a name="P5.0446"></a> nadī ca pantho ca, pānāgāraṃ sabhā papā;</p>



<p class="gathalast">Evaṃ lokitthiyo nāma, velā tāsaṃ na vijjati.</p>



<p class="hangnum"><span class="newparamark" id="kn14b_21_para323"></span><a name="para323"></a><span class="paranum">323</span>.</p>



<p class="gatha1"> ‘‘Ghatāsanasamā etā, kaṇhasappasirūpamā;</p>



<p class="gathalast">Gāvo bahi tiṇasseva, omasanti varaṃ varaṃ.</p>



<p class="hangnum"><span class="newparamark" id="kn14b_21_para324"></span><a name="para324"></a><span class="paranum">324</span>.</p>



<p class="gatha1"> ‘‘Ghatāsanaṃ <a name="M5.0482"></a> kuñjaraṃ kaṇhasappaṃ, muddhābhisittaṃ pamadā ca sabbā;</p>



<p class="gathalast">Ete naro niccayato bhajetha, tesaṃ have dubbidu sabbabhāvo.</p>



<p class="hangnum"><span class="newparamark" id="kn14b_21_para325"></span><a name="para325"></a><span class="paranum">325</span>.</p>



<p class="gatha1"> ‘‘Naccantavaṇṇā na bahūna kantā, na dakkhiṇā pamadā sevitabbā;</p>



<p class="gathalast">Na parassa bhariyā na dhanassa hetu, etitthiyo pañca na sevitabbā’’ti.</p>



<p class="bodytext">Tattha <span class="bld">luddhāna</span>nti lubbhānaṃ. <span class="bld">Kaṇaverajātake</span> (jā. 1.4.69-72) viya baddhacorepi sārajjanaṃ sandhāyetaṃ vuttaṃ. <span class="bld">Lahucittāna</span>nti muhuttameva parivattanacittānaṃ. <span class="bld">Cūḷadhanuggahajātakena</span> (jā. 1.5.128 ādayo) etaṃ dīpetabbaṃ. Akataññutā pana etāsaṃ ekakanipāte <span class="bld">takkāriyajātakena</span> (jā. 1.13.104 ādayo) dīpetabbā. <span class="bld">Nādevasatto</span>ti na adevasatto devena anāsatto ayakkhagahitako abhūtaviṭṭho puriso thīnaṃ sīlavantataṃ saddhātuṃ nārahati, bhūtaviṭṭho pana saddaheyya. <span class="bld">Kata</span>nti attano kataṃ upakāraṃ. <span class="bld">Kicca</span>nti attanā kattabbaṃ kiccaṃ. <span class="bld">Na mātara</span>nti sabbepi ñātake chaḍḍetvā yasmiṃ paṭibaddhacittā honti, taññeva anubandhanato ete mātādayo na jānanti nāma mahāpanthakamātā viya. <span class="bld">Anariyā</span>ti nillajjā. <span class="bld">Sassevā</span>ti sakassa. <span class="bld">Āvāsū</span>ti āpadāsu. <span class="bld">Kiccesū</span>ti tesu tesu karaṇīyesu.</p>



<p class="bodytext"><span class="bld">Kannappakanna</span>nti otiṇṇotiṇṇaṃ. Yathā hi visame padese rukkhachāyā ninnampiorohati, thalampi abhiruhati, tathā etāsampi cittaṃ na kañci uttamādhamaṃ vajjeti. <span class="bld">Calācala</span>nti ekasmiṃyeva apatiṭṭhitaṃ. <span class="bld">Nemi viyā</span>ti sakaṭassa gacchato cakkanemi viya. <span class="bld">Ādeyyarūpa</span>nti gahetabbajātikaṃ. <span class="bld">Vitta</span>nti dhanaṃ. <span class="bld">Nayantī</span>ti attano vasaṃ nenti. <span class="bld">Jalajenā</span>ti jalajātasevālena. Kambojaraṭṭhavāsino kira yadā aṭavito asse gaṇhitukāmā honti, tadā ekasmiṃ <a name="V5.0444"></a> ṭhāne vatiṃ parikkhipitvā dvāraṃ yojetvā assānaṃ udakapānatitthe sevālaṃ madhunā makkhetvā sevālasambandhāni tīre tiṇāni ādiṃ katvā yāva parikkhepadvārā makkhenti, assā pānīyaṃ pivitvā <a name="M5.0483"></a> rasagiddhena madhunā makkhitāni tāni tiṇāni khādantā anukkamena taṃ ṭhānaṃ pavisanti. Iti yathā te jalajena palobhetvā <a name="P5.0447"></a> asse vasaṃ nenti, tathā etāpi dhanaṃ disvā tassa gahaṇatthāya saṇhāhi vācāhipi purisaṃ vasaṃ nentīti attho. <span class="bld">Kulla</span>nti taraṇatthāya gahitaṃ yaṃ kiñci.</p>



<p class="bodytext"><span class="bld">Silesūpamā</span>ti purisānaṃ cittabandhanena silesasadisā. <span class="bld">Tikkhamāyā</span>ti tikhiṇamāyā sīghamāyā. <span class="bld">Nadīrivā</span>ti yathā pabbateyyā nadī sīghasotā, evaṃ sīghamāyāti attho. <span class="bld">Āpaṇovā</span>ti yathā ca pasāritāpaṇo yesaṃ mūlaṃ atthi, tesaññeva upakāro, tatheva tāpi. <span class="bld">Yo tā</span>ti yo puriso tā itthiyo. <span class="bld">Bādhaye</span>ti so vātaṃ jālena bādheyya. <span class="bld">Velā tāsaṃ na vijjatī</span>ti yathā etesaṃ nadīādīnaṃ ‘‘asukavelāyameva ettha gantabba’’nti velā natthi, rattimpi divāpi icchiticchitakkhaṇe upagantabbāneva, asukenevātipi mariyādā natthi, atthikena upagantabbāneva, tathā tāsampīti attho.</p>



<p class="bodytext"><span class="bld">Ghatāsanasamā etā</span>ti yathā aggi indhanena na tappati, evametāpi kilesaratiyā. <span class="bld">Kaṇhasappasirūpamā</span>ti kodhanatāya upanāhitāya ghoravisatāya dujivhatāya mittadubbhitāyāti pañcahi kāraṇehi kaṇhasappasirasadisā. Tattha bahularāgatāya ghoravisatā, pisuṇatāya dujivhatā, aticāritāya mittadubbhitā veditabbā. <span class="bld">Gāvo bahi tiṇassevā</span>ti yathā gāvo khāditaṭṭhānaṃ chaḍḍetvā bahi manāpamanāpassa tiṇassa varaṃ varaṃ omasanti khādanti, evametāpi niddhanaṃ chaḍḍetvā aññaṃ sadhanameva bhajantīti attho. <span class="bld">Muddhābhisitta</span>nti rājānaṃ. <span class="bld">Pamadā ca sabbā</span>ti sabbā ca itthiyo. <span class="bld">Ete</span>ti ete pañca jane. <span class="bld">Niccayato</span>ti niccasaññato, upaṭṭhitassati appamattova hutvāti attho. <span class="bld">Dubbidū</span>ti dujjāno. <span class="bld">Sabbabhāvo</span>ti ajjhāsayo. Cirapariciṇṇopi hi aggi dahati, ciravissāsikopi kuñjaro ghāteti, ciraparicitopi sappo ḍaṃsati, ciravissāsikopi rājā anatthakaro hoti, evaṃ cirāciṇṇāpi itthiyo vikāraṃ dassentīti.</p>



<p class="bodytext"><span class="bld">Naccantavaṇṇā</span>ti abhirūpavatī. <span class="bld">Na bahūna kantā</span>ti aḍḍhakāsigaṇikā viya bahūnaṃ piyā manāpā. <span class="bld">Na dakkhiṇā</span>ti naccagītakusalā. Tathārūpā hi <a name="M5.0484"></a> bahupatthitā bahumittā honti, tasmā na <a name="V5.0445"></a> sevitabbā. <span class="bld">Na dhanassa hetū</span>ti yā dhanahetuyeva bhajati, sā apariggahāpi na sevitabbā. Sā hi dhanaṃ alabhamānā kujjhatīti.</p>



<p class="bodytext">Evaṃ vutte mahājano mahāsattassa ‘‘aho sukathita’’nti sādhukāramadāsi. Sopi ettakehi kāraṇehi itthīnaṃ aguṇaṃ kathetvā tuṇhī ahosi. Taṃ sutvā ānando gijjharājā, ‘‘samma kuṇāla, ahampi attano ñāṇabalena itthīnaṃ aguṇaṃ kathessāmī’’ti vatvā aguṇakathaṃ ārabhi. Taṃ dassento satthā āha –</p>



<p class="indent">‘‘Atha khalu, bho, ānando gijjharājā kuṇālassa ādimajjhakathāpariyosānaṃ viditvā tāyaṃ velāyaṃ imā gāthā abhāsi –</p>



<p class="hangnum"><span class="newparamark" id="kn14b_21_para326"></span><a name="para326"></a><span class="paranum">326</span>.</p>



<p class="gatha1"> ‘‘Puṇṇampi <a name="P5.0448"></a> cemaṃ pathaviṃ dhanena, dajjitthiyā puriso sammatāya;</p>



<p class="gathalast">Laddhā khaṇaṃ atimaññeyya tampi, tāsaṃ vasaṃ asatīnaṃ na gacche.</p>



<p class="hangnum"><span class="newparamark" id="kn14b_21_para327"></span><a name="para327"></a><span class="paranum">327</span>.</p>



<p class="gatha1"> ‘‘Uṭṭhāhakaṃ cepi alīnavuttiṃ, komārabhattāraṃ piyaṃ manāpaṃ;</p>



<p class="gathalast">Āvāsu kiccesu ca naṃ jahanti, tasmāhamitthīnaṃ na vissasāmi.</p>



<p class="hangnum"><span class="newparamark" id="kn14b_21_para328"></span><a name="para328"></a><span class="paranum">328</span>.</p>



<p class="gatha1"> ‘‘Na vissase ‘icchati ma’nti poso, na vissase ‘rodati me sakāse’;</p>



<p class="gathalast">Sevanti hetā piyamappiyañca, nāvā yathā orakūlaṃ parañca.</p>



<p class="hangnum"><span class="newparamark" id="kn14b_21_para329"></span><a name="para329"></a><span class="paranum">329</span>.</p>



<p class="gatha1"> ‘‘Na vissase sākhapurāṇasanthataṃ, na vissase mittapurāṇacoraṃ;</p>



<p class="gathalast">Na vissase rājānaṃ ‘sakhā mama’nti, na vissase itthi dasanna mātaraṃ.</p>



<p class="hangnum"><span class="newparamark" id="kn14b_21_para330"></span><a name="para330"></a><span class="paranum">330</span>.</p>



<p class="gatha1"> ‘‘Na <a name="M5.0485"></a> vissase rāmakarāsu nārisu, accantasīlāsu asaññatāsu;</p>



<p class="bodytext">Accantapemānugatassa bhariyā, na vissase titthasamā hi nāriyo.</p>



<p class="hangnum"><span class="newparamark" id="kn14b_21_para331"></span><a name="para331"></a><span class="paranum">331</span>.</p>



<p class="gatha1"> ‘‘Haneyyuṃ chindeyyuṃ chedāpeyyumpi, kaṇṭhepi chetvā rudhiraṃ piveyyuṃ;</p>



<p class="gathalast">Mā dīnakāmāsu asaññatāsu, bhāvaṃ kare gaṅgatitthūpamāsu.</p>



<p class="hangnum"><span class="newparamark" id="kn14b_21_para332"></span><a name="para332"></a><span class="paranum">332</span>.</p>



<p class="gatha1"> ‘‘Musā <a name="V5.0446"></a> tāsaṃ yathā saccaṃ, saccaṃ tāsaṃ yathā musā;</p>



<p class="gathalast">Gāvo bahi tiṇasseva, omasanti varaṃ varaṃ.</p>



<p class="hangnum"><span class="newparamark" id="kn14b_21_para333"></span><a name="para333"></a><span class="paranum">333</span>.</p>



<p class="gatha1"> ‘‘Gatenetā palobhenti, pekkhitena mhitena ca;</p>



<p class="gathalast">Athopi dunnivatthena, mañjunā bhaṇitena ca.</p>



<p class="hangnum"><span class="newparamark" id="kn14b_21_para334"></span><a name="para334"></a><span class="paranum">334</span>.</p>



<p class="gatha1"> ‘‘Coriyo kathinā hetā, vāḷā ca lapasakkharā;</p>



<p class="gathalast">Na tā kiñci na jānanti, yaṃ manussesu vañcanaṃ.</p>



<p class="hangnum"><span class="newparamark" id="kn14b_21_para335"></span><a name="para335"></a><span class="paranum">335</span>.</p>



<p class="gatha1"> ‘‘Asā lokitthiyo nāma, velā tāsaṃ na vijjati;</p>



<p class="gathalast">Sārattā ca pagabbhā ca, sikhī sabbaghaso yathā.</p>



<p class="hangnum"><span class="newparamark" id="kn14b_21_para336"></span><a name="para336"></a><span class="paranum">336</span>.</p>



<p class="gatha1"> ‘‘Natthitthīnaṃ piyo nāma, appiyopi na vijjati;</p>



<p class="gathalast">Sevanti hetā piyamappiyañca, nāvā yathā orakūlaṃ parañca.</p>



<p class="hangnum"><span class="newparamark" id="kn14b_21_para337"></span><a name="para337"></a><span class="paranum">337</span>.</p>



<p class="gatha1"> ‘‘Natthitthīnaṃ <a name="P5.0449"></a> piyo nāma, appiyopi na vijjati;</p>



<p class="gathalast">Dhanattā paṭivallanti, latāva dumanissitā.</p>



<p class="hangnum"><span class="newparamark" id="kn14b_21_para338"></span><a name="para338"></a><span class="paranum">338</span>.</p>



<p class="gatha1"> ‘‘Hatthibandhaṃ assabandhaṃ, gopurisañca maṇḍalaṃ;</p>



<p class="gathalast">Chavaḍāhakaṃ pupphachaḍḍakaṃ, sadhanamanupatanti nāriyo.</p>



<p class="hangnum"><span class="newparamark" id="kn14b_21_para339"></span><a name="para339"></a><span class="paranum">339</span>.</p>



<p class="gatha1"> ‘‘Kulaputtampi jahanti akiñcanaṃ, chavakasamasadisampi;</p>



<p class="gathalast">Anugacchanti anupatanti, dhanahetu hi nāriyo’’ti.</p>



<p class="bodytext">Tattha <a name="M5.0486"></a> <span class="bld">ādimajjhakathāpariyosāna</span>nti kathāya ādimajjhapariyosānaṃ. <span class="bld">Laddhā khaṇa</span>nti okāsaṃ labhitvā. <span class="bld">Icchati ma</span>nti maṃ esā icchatīti puriso itthiṃ na vissaseyya. <span class="bld">Sākhapurāṇasanthata</span>nti hiyyo vā pare vā santhataṃ purāṇasākhāsanthataṃ na vissase, apapphoṭetvā apaccavekkhitvā na paribhuñjeyya. Tatra hi dīghajātiko vā pavisitvā tiṭṭheyye, paccāmitto vā satthaṃ nikkhipeyya. <span class="bld">Mittapurāṇacora</span>nti panthadūhanaṭṭhāne ṭhitaṃ coraṃ ‘‘purāṇamitto me’’ti na vissaseyya. Corā hi ye sañjānanti teyeva mārenti. <span class="bld">Sakhā mama</span>nti so hi khippameva <a name="V5.0447"></a> kujjhati, tasmā rājānaṃ ‘‘sakhā me’’ti na vissase. <span class="bld">Dasannamātara</span>nti ‘‘ayaṃ mahallikā idāni maṃ na aticarissati, attānaṃ rakkhissatī’’ti na vissasetabbā. <span class="bld">Rāmakarāsū</span>ti bālānaṃ ratikarāsu. <span class="bld">Accantasīlāsū</span>ti atikkantasīlāsu. <span class="bld">Accantapemānugatassā</span>ti sacepi accantaṃ anugatapemā assa, tathāpi taṃ na vissase. Kiṃkāraṇā? Titthasamā hi nāriyoti sambandho, titthaṃ viya sabbasādhāraṇāti attho.</p>



<p class="bodytext"><span class="bld">Haneyyu</span>nti kuddhā vā aññapurisasārattā vā hutvā sabbametaṃ hananādiṃ kareyyuṃ. <span class="bld">Mā dīnakāmāsū</span>ti hīnajjhāsayāsu saṃkiliṭṭhaāsayāsu. <span class="bld">Bhāva</span>nti evarūpāsu sinehaṃ mā kare. <span class="bld">Gaṅgatitthūpamāsū</span>ti sabbasādhāraṇaṭṭhena gaṅgātitthasadisāsu. <span class="bld">Musā</span>ti musāvādo tāsaṃ saccasadisova. <span class="bld">Gatenā</span>tiādīsu pekkhitena palobhane <span class="bld">ummādantījātakaṃ,</span> (jā. 2.18.57 ādayo) dunnivatthena <span class="bld">niḷinikājātakaṃ,</span> (jā. 2.18.1 ādayo) mañjunā bhaṇitena ‘‘tuvaṭaṃ kho, ayyaputta, āgaccheyyāsī’’ti nandattherassa vatthu (udā. 22) kathetabbaṃ. <span class="bld">Coriyo</span>ti sambhatassa dhanassa vināsanena coriyo. <span class="bld">Kathinā</span>ti thaddhahadayā. <span class="bld">Vāḷā</span>ti duṭṭhā appakeneva kujjhanasīlā. <span class="bld">Lapasakkharā</span>ti niratthakalapanena sakkharā viya madhurā. <span class="bld">Asā</span>ti asatiyo lāmakā. <span class="bld">Sārattā</span>ti sabbadā sārattā. <span class="bld">Pagabbhā</span>ti kāyapāgabbhiyādīhi pagabbhā. <span class="bld">Yathā</span>ti yathā sikhī sabbaghaso, evametāpi sabbaghasā. <span class="bld">Paṭivallantī</span>ti parissajanti upagūhanti veṭhenti. <span class="bld">Latāvā</span>ti yathā latā rukkhanissitā rukkhaṃ veṭhenti, evametā purisaṃ parissajanti nāma.</p>



<p class="bodytext"><span class="bld">Hatthibandha</span>ntiādīsu <a name="M5.0487"></a> gopuriso vuccati gopālako. <span class="bld">Chavaḍāhaka</span>nti chavānaṃ ḍāhakaṃ, susānapālanti vuttaṃ hoti. <span class="bld">Pupphachaḍḍaka</span>nti vaccaṭṭhānasodhakaṃ. <span class="bld">Sadhana</span>nti etesupi sadhanaṃ anugacchantiyeva<a name="P5.0450"></a>. <span class="bld">Akiñcana</span>nti adhanaṃ. <span class="bld">Chavakasamasadisa</span>nti sunakhamaṃsakhādacaṇḍālena samaṃ sadisaṃ, tena nibbisesampi purisaṃ gacchanti bhajanti. Kasmā? Yasmā <span class="bld">anupatanti dhanahetu nāriyo</span>ti.</p>



<p class="bodytext">Evaṃ attano ñāṇe ṭhatvā ānando gijjharājā itthīnaṃ aguṇaṃ kathetvā tuṇhī ahosi. Tassa vacanaṃ sutvā nāradopi attano ñāṇe ṭhatvā tāsaṃ aguṇaṃ kathesi. Taṃ dassento satthā āha –</p>



<p class="indent">‘‘Atha khalu, bho, nārado devabrāhmaṇo ānandassa gijjharājassa ādimajjhakathāpariyosānaṃ viditvā tāyaṃ velāyaṃ imā gāthā abhāsi –</p>



<p class="hangnum"><span class="newparamark" id="kn14b_21_para340"></span><a name="para340"></a><span class="paranum">340</span>.</p>



<p class="gatha1"> ‘‘‘Cattārome <a name="V5.0448"></a> na pūrenti, te me suṇātha bhāsato;</p>



<p class="gathalast">Samuddo brāhmaṇo rājā, itthī cāpi dijampati.</p>



<p class="hangnum"><span class="newparamark" id="kn14b_21_para341"></span><a name="para341"></a><span class="paranum">341</span>.</p>



<p class="gatha1"> ‘‘Saritā sāgaraṃ yanti, yā kāci pathavissitā;</p>



<p class="gathalast">Tā samuddaṃ na pūrenti, ūnattā hi na pūrati.</p>



<p class="hangnum"><span class="newparamark" id="kn14b_21_para342"></span><a name="para342"></a><span class="paranum">342</span>.</p>



<p class="gatha1"> ‘‘Brāhmaṇo ca adhīyāna, vedamakkhānapañcamaṃ;</p>



<p class="gathalast">Bhiyyopi sutamiccheyya, ūnattā hi na pūrati.</p>



<p class="hangnum"><span class="newparamark" id="kn14b_21_para343"></span><a name="para343"></a><span class="paranum">343</span>.</p>



<p class="gatha1"> ‘‘Rājā ca pathaviṃ sabbaṃ, sasamuddaṃ sapabbataṃ;</p>



<p class="gatha2">Ajjhāvasaṃ vijinitvā, anantaratanocitaṃ;</p>



<p class="gathalast">Pāraṃ samuddaṃ pattheti ūnattā hi na pūrati.</p>



<p class="hangnum"><span class="newparamark" id="kn14b_21_para344"></span><a name="para344"></a><span class="paranum">344</span>.</p>



<p class="gatha1"> ‘‘Ekamekāya itthiyā, aṭṭhaṭṭha patino siyā;</p>



<p class="gatha2">Sūrā ca balavanto ca, sabbakāmarasāharā;</p>



<p class="gathalast">Kareyya navame chandaṃ, ūnattā hi na pūrati.</p>



<p class="hangnum"><span class="newparamark" id="kn14b_21_para345"></span><a name="para345"></a><span class="paranum">345</span>.</p>



<p class="gatha1"> ‘‘Sabbitthiyo sikhīriva sabbabhakkhā, sabbitthiyo nadīriva sabbavāhī;</p>



<p class="gathalast">Sabbitthiyo kaṇṭakānaṃva sākhā, sabbitthiyo dhanahetu vajanti.</p>



<p class="hangnum"><span class="newparamark" id="kn14b_21_para346"></span><a name="para346"></a><span class="paranum">346</span>.</p>



<p class="gatha1"> ‘‘Vātañca <a name="M5.0488"></a> jālena naro parāmase, osiñcaye sāgaramekapāṇinā;</p>



<p class="gathalast">Sakena hatthena kareyya ghosaṃ, yo sabbabhāvaṃ pamadāsu ossaje.</p>



<p class="hangnum"><span class="newparamark" id="kn14b_21_para347"></span><a name="para347"></a><span class="paranum">347</span>.</p>



<p class="gatha1"> ‘‘Corīnaṃ bahubuddhīnaṃ, yāsu saccaṃ sudullabhaṃ;</p>



<p class="gathalast">Thīnaṃ bhāvo durājāno, macchassevodake gataṃ.</p>



<p class="hangnum"><span class="newparamark" id="kn14b_21_para348"></span><a name="para348"></a><span class="paranum">348</span>.</p>



<p class="gatha1"> ‘‘Analā <a name="P5.0451"></a> mudusambhāsā, duppūrā tā nadīsamā;</p>



<p class="gathalast">Sīdanti naṃ viditvāna, ārakā parivajjaye.</p>



<p class="hangnum"><span class="newparamark" id="kn14b_21_para349"></span><a name="para349"></a><span class="paranum">349</span>.</p>



<p class="gatha1"> ‘‘Āvaṭṭanī <a name="V5.0449"></a> mahāmāyā, brahmacariyavikopanā;</p>



<p class="gathalast">Sīdanti naṃ viditvāna, ārakā parivajjaye.</p>



<p class="hangnum"><span class="newparamark" id="kn14b_21_para350"></span><a name="para350"></a><span class="paranum">350</span>.</p>



<p class="gatha1"> ‘‘Yaṃ etā upasevanti, chandasā vā dhanena vā;</p>



<p class="gathalast">Jātavedova saṃṭhānaṃ, khippaṃ anudahanti na’’’nti.</p>



<p class="bodytext">Tattha <span class="bld">dijampatī</span>ti dijajeṭṭhakaṃ kuṇālaṃ ālapati. <span class="bld">‘‘Saritā’’</span>tiādi ṭhapitamātikāya bhājanatthaṃ vuttaṃ. <span class="bld">Ūnattā</span>ti udakapatiṭṭhānassa mahantatāya ūnā eva. <span class="bld">Adhīyānā</span>ti sajjhāyitvā. <span class="bld">Vedamakkhānapañcama</span>nti itihāsapañcamaṃ vedacatukkaṃ. <span class="bld">Ūnattā</span>ti so hi ajjhāsayamahantatāya sikkhitabbassa na pūrati. <span class="bld">Anantaratanocita</span>nti nānāratanehi ocitaṃ paripuṇṇaṃ. <span class="bld">Ūnattā</span>ti so hi taṇhāmahantatāya na pūrati. <span class="bld">Siyā</span>ti siyuṃ, ayameva vā pāṭho. <span class="bld">Sabbakāmarasāharā</span>ti sabbesaṃ kāmarasānaṃ āharakā. <span class="bld">‘‘Navame’’</span>ti aṭṭhahi atittabhāvadassanatthaṃ vuttaṃ. Sā pana dasamepi vīsatimepi tato uttaritarepi chandaṃ karoteva. <span class="bld">Ūnattā</span>ti sā hi kāmataṇhāya mahantatāya na pūrati. <span class="bld">Kaṇḍakānaṃva sākhā</span>ti sambādhamagge kaṇṭakasākhasadisā. Yathā hi sākhā laggitvā ākaḍḍhati, evaṃ etāpi rūpādīhi kaḍḍhanti. Yathā sākhā hatthādīsu vijjhitvā dukkhaṃ uppādeti, evaṃ etāpi phuṭṭhamattā sarīrasamphassena vijjhitvā mahāvināsaṃ pāpenti. <span class="bld">Vajantī</span>ti parapurisaṃ vajanti.</p>



<p class="bodytext"><span class="bld">Parāmase</span>ti gaṇheyya. <span class="bld">Osiñcaye</span>ti nhāyituṃ otiṇṇo ekena pāṇinā sakalasamuddaudakaṃ osiñceyya gahetvā chaḍḍeyya. <span class="bld">Sakenā</span>ti ekena <a name="M5.0489"></a> attano hatthena tameva hatthaṃ haritvā ghosaṃ uppādeyya. <span class="bld">Sabbabhāva</span>nti ‘‘tvameva iṭṭho kanto piyo manāpo’’ti vuccamāno yo puriso ‘‘evameta’’nti saddahanto sabbaṃ attano ajjhāsayaṃ pamadāsu ossajeyya, so jālādīhi vātaggahaṇādīni kareyyāti attho. <span class="bld">Gata</span>nti gamanaṃ. <span class="bld">Analā</span>ti tīhi dhammehi alanti vacanavirahitā. <span class="bld">Duppurā tā</span>ti yathā mahānadī udakena, evaṃ kilesaratiyā tā duppūrā. <span class="bld">Sīdanti naṃ viditvānā</span>ti ettha <span class="bld">na</span>nti nipātamattaṃ, itthiyo allīnā catūsu apāyesu sīdantīti viditvā. <span class="bld">Āvaṭṭanī</span>ti yathā āvaṭṭanī mahājanassa hadayaṃ mohetvā attano vase vatteti, evametāpīti attho. <span class="bld">Vikopanā</span>ti nāsanatthena ca garahatthena ca brahmacariyassa kopikā. <span class="bld">Chandasā vā</span>ti piyasaṃvāsena vā. <span class="bld">Dhanena vā</span>ti dhanahetu vā. <span class="bld">Saṃṭhāna</span>nti yathā jātavedo attano ṭhānaṃ yaṃ yaṃ padesaṃ allīyati, taṃ taṃ dahati, tathā etāpi yaṃ yaṃ purisaṃ kilesavasena allīyanti, taṃ taṃ anudahanti mahāvināsaṃ pāpenti.</p>



<p class="bodytext">Evaṃ <a name="V5.0450"></a> nāradena itthīnaṃ aguṇe pakāsite puna mahāsatto visesetvā tāsaṃ aguṇaṃ pakāseti. Taṃ <a name="P5.0452"></a> dassetuṃ satthā āha –</p>



<p class="indent">‘‘Atha khalu, bho, kuṇālo sakuṇo nāradassa devabrāhmaṇassa ādimajjhakathāpariyosānaṃ viditvā tāyaṃ velāyaṃ imā gāthāyo ajjhabhāsi –</p>



<p class="hangnum"><span class="newparamark" id="kn14b_21_para351"></span><a name="para351"></a><span class="paranum">351</span>.</p>



<p class="gatha1"> ‘‘‘Sallape nisitakhaggapāṇinā, paṇḍito api pisācadosinā;</p>



<p class="gathalast">Uggatejamuragampi āside, eko ekāya pamadāya nālape.</p>



<p class="hangnum"><span class="newparamark" id="kn14b_21_para352"></span><a name="para352"></a><span class="paranum">352</span>.</p>



<p class="gatha1"> ‘‘Lokacittamathanā hi nāriyo, naccagītabhaṇitamhitāvudhā;</p>



<p class="gathalast">Bādhayanti anupaṭṭhitassatiṃ, dīpe rakkhasigaṇova vāṇije.</p>



<p class="hangnum"><span class="newparamark" id="kn14b_21_para353"></span><a name="para353"></a><span class="paranum">353</span>.</p>



<p class="gatha1"> ‘‘Natthi <a name="M5.0490"></a> tāsaṃ vinayo na saṃvaro, majjamaṃsaniratā asaññatā;</p>



<p class="gathalast">Tā gilanti purisassa pābhataṃ, sāgareva makaraṃ timiṅgalo.</p>



<p class="hangnum"><span class="newparamark" id="kn14b_21_para354"></span><a name="para354"></a><span class="paranum">354</span>.</p>



<p class="gatha1"> ‘‘Pañcakāmaguṇasātagocarā, uddhatā aniyatā asaññatā;</p>



<p class="gathalast">Osaranti pamadā pamādinaṃ, loṇatoyavatiyaṃva āpakā.</p>



<p class="hangnum"><span class="newparamark" id="kn14b_21_para355"></span><a name="para355"></a><span class="paranum">355</span>.</p>



<p class="gatha1"> ‘‘Yaṃ naraṃ upalapenti nāriyo, chandasā vā ratiyā dhanena vā;</p>



<p class="gathalast">Jātavedasadisampi tādisaṃ, rāgadosavadhiyo dahanti naṃ.</p>



<p class="hangnum"><span class="newparamark" id="kn14b_21_para356"></span><a name="para356"></a><span class="paranum">356</span>.</p>



<p class="gatha1"> ‘‘Aḍḍhaṃ ñatvā purisaṃ mahaddhanaṃ, osaranti sadhanaṃ sahattanā;</p>



<p class="gathalast">Rattacittamativeṭhayanti naṃ, sāla māluvalatāva kānane.</p>



<p class="hangnum"><span class="newparamark" id="kn14b_21_para357"></span><a name="para357"></a><span class="paranum">357</span>.</p>



<p class="gatha1"> ‘‘Tā upenti vividhena chandasā, citrabimbamukhiyo alaṅkatā;</p>



<p class="gathalast">Uhasanti pahasanti nāriyo, sambarova satamāyakovidā.</p>



<p class="hangnum"><span class="newparamark" id="kn14b_21_para358"></span><a name="para358"></a><span class="paranum">358</span>.</p>



<p class="gatha1"> ‘‘Jātarūpamaṇimuttabhūsitā, sakkatā patikulesu nāriyo;</p>



<p class="gathalast">Rakkhitā <a name="P5.0453"></a> aticaranti sāmikaṃ, dānavaṃva hadayantarassitā.</p>



<p class="hangnum"><span class="newparamark" id="kn14b_21_para359"></span><a name="para359"></a><span class="paranum">359</span>.</p>



<p class="gatha1"> ‘‘Tejavāpi <a name="V5.0451"></a> hi naro vicakkhaṇo, sakkato bahujanassa pūjito;</p>



<p class="gathalast">Nārinaṃ vasagato na bhāsati, rāhunā upahatova candimā.</p>



<p class="hangnum"><span class="newparamark" id="kn14b_21_para360"></span><a name="para360"></a><span class="paranum">360</span>.</p>



<p class="gatha1"> ‘‘Yaṃ <a name="M5.0491"></a> kareyya kupito diso disaṃ, duṭṭhacitto vasamāgataṃ ariṃ;</p>



<p class="gathalast">Tena bhiyyo byasanaṃ nigacchati, nārinaṃ vasagato apekkhavā.</p>



<p class="hangnum"><span class="newparamark" id="kn14b_21_para361"></span><a name="para361"></a><span class="paranum">361</span>.</p>



<p class="gatha1"> ‘‘Kesalūnanakhachinnatajjitā, pādapāṇikasadaṇḍatāḷitā;</p>



<p class="gathalast">Hīnamevupagatā hi nāriyo, tā ramanti kuṇapeva makkhikā.</p>



<p class="hangnum"><span class="newparamark" id="kn14b_21_para362"></span><a name="para362"></a><span class="paranum">362</span>.</p>



<p class="gatha1"> ‘‘Tā kulesu visikhantaresu vā, rājadhāninigamesu vā puna;</p>



<p class="gathalast">Oḍḍitaṃ namucipāsavākaraṃ, cakkhumā parivajje sukhatthiko.</p>



<p class="hangnum"><span class="newparamark" id="kn14b_21_para363"></span><a name="para363"></a><span class="paranum">363</span>.</p>



<p class="gatha1"> ‘‘Ossajitva kusalaṃ tapoguṇaṃ, yo anariyacaritāni mācari;</p>



<p class="gathalast">Devatāhi nirayaṃ nimissati, chedagāmimaṇiyaṃva vāṇijo.</p>



<p class="hangnum"><span class="newparamark" id="kn14b_21_para364"></span><a name="para364"></a><span class="paranum">364</span>.</p>



<p class="gatha1"> ‘‘So idha garahito parattha ca, dummatī upahato sakammunā;</p>



<p class="bodytext">Gacchatī aniyato gaḷāgaḷaṃ, duṭṭhagadrabharathova uppathe.</p>



<p class="hangnum"><span class="newparamark" id="kn14b_21_para365"></span><a name="para365"></a><span class="paranum">365</span>.</p>



<p class="gatha1"> ‘‘So upeti nirayaṃ patāpanaṃ, sattisimbalivanañca āyasaṃ;</p>



<p class="gathalast">Āvasitvā tiracchānayoniyaṃ, petarājavisayaṃ na muñcati.</p>



<p class="hangnum"><span class="newparamark" id="kn14b_21_para366"></span><a name="para366"></a><span class="paranum">366</span>.</p>



<p class="gatha1"> ‘‘Dibyakhiḍḍaratiyo ca nandane, cakkavatticaritañca mānuse;</p>



<p class="gathalast">Nāsayanti pamadā pamādinaṃ, duggatiñca paṭipādayanti naṃ.</p>



<p class="hangnum"><span class="newparamark" id="kn14b_21_para367"></span><a name="para367"></a><span class="paranum">367</span>.</p>



<p class="gatha1"> ‘‘Dibyakhiḍḍaratiyo <a name="M5.0492"></a><a name="P5.0454"></a> na dullabhā, cakkavatticaritañca mānuse;</p>



<p class="gathalast">Soṇṇabyamhanilayā ca accharā, ye caranti pamadāhanatthikā.</p>



<p class="hangnum"><span class="newparamark" id="kn14b_21_para368"></span><a name="para368"></a><span class="paranum">368</span>.</p>



<p class="gatha1"> ‘‘Kāmadhātusamatikkamā gati, rūpadhātuyā bhāvo na dullabho;</p>



<p class="gathalast">Vītarāgavisayūpapatti yā, ye caranti pamadāhanatthikā.</p>



<p class="hangnum"><span class="newparamark" id="kn14b_21_para369"></span><a name="para369"></a><span class="paranum">369</span>.</p>



<p class="gatha1"> ‘‘Sabbadukkhasamattikkamaṃ <a name="V5.0452"></a> sivaṃ, accantamacalitaṃ asaṅkhataṃ;</p>



<p class="gathalast">Nibbutehi sucihī na dullabhaṃ, ye caranti pamadāhanatthikā’’’ti.</p>



<p class="bodytext">Tattha <span class="bld">sallape</span>ti ‘‘sace mayā saddhiṃ sallapessasi, sīsaṃ te pātessāmī’’ti vatvā khaggaṃ ādāya ṭhitenāpi, ‘‘sallapitamatteyeva taṃ khāditvā jīvitavināsaṃ pāpessāmī’’ti dosinā hutvā ṭhitenāpi pisācena saddhiṃ sallape. ‘‘Upagataṃ ḍaṃsitvā nāsessāmī’’ti ṭhitaṃ uggatejaṃ uragampi āside. Eko pana hutvā raho ekāya pamadāya na hi ālape. <span class="bld">Lokacittamathanā</span>ti lokassa cittaghātikā. <span class="bld">Dīpe rakkhasigaṇo</span>ti yathā dīpe rakkhasigaṇo manussavesena vāṇije upalāpetvā attano vase gate katvā khādati, evaṃ imāpi pañcahi kāmaguṇehi attano vase katvā satte mahāvināsaṃ pāpentīti attho. <span class="bld">Vinayo</span>ti ācāro. <span class="bld">Saṃvaro</span>ti mariyādo. <span class="bld">Purisassa pābhata</span>nti dukkhasambhataṃ dhanaṃ <span class="bld">gilanti</span> nāsenti.</p>



<p class="bodytext"><span class="bld">Aniyatā</span>ti aniyatacittā. <span class="bld">Loṇatoyavatiya</span>nti loṇatoyavantaṃ samuddanti attho. <span class="bld">Āpakā</span>ti āpagā, ayameva vā pāṭho. Yathā samuddaṃ nadiyo osaranti, evaṃ pamādinaṃ pamadāti attho. <span class="bld">Chandasā</span>ti pemena. <span class="bld">Ratiyā</span>ti pañcakāmaguṇaratiyā. <span class="bld">Dhanena vā</span>ti dhanahetu vā. <span class="bld">Jātavedasadisa</span>nti guṇasampattiyā aggimiva jalitampi. <span class="bld">Rāgadosavadhiyo</span>ti <a name="M5.0493"></a> kāmarāgadosehi vadhikā. Rāgadosagatiyotipi pāṭho. <span class="bld">Osarantī</span>ti dhanagahaṇatthāya madhuravacanena taṃ bandhantiyo upagacchanti. <span class="bld">Sadhana</span>nti sadhanā. Ayameva vā pāṭho, vatthālaṅkāratthāya kiñci attano dhanaṃ datvāpi osarantīti attho. <span class="bld">Sahattanā</span>ti attabhāvena saddhiṃ attabhāvampi tasseva pariccajantiyo viya honti. <span class="bld">Ativeṭhayantī</span>ti dhanagahaṇatthāya ativiya veṭhenti pīḷenti.</p>



<p class="bodytext"><span class="bld">Vividhena chandasā</span>ti nānāvidhena ākārena. <span class="bld">Citrabimbamukhiyo</span>ti alaṅkāravasena citrasarīrā citramukhiyo hutvā. <span class="bld">Uhasantī</span>ti mahāhasitaṃ hasanti. <span class="bld">Pahasantī</span>ti mandahasitaṃ hasanti. <span class="bld">Sambarovā</span>ti māyākārapuriso viya asurindo viya ca<a name="P5.0455"></a>. <span class="bld">Dānavaṃva hadayantarassitā</span>ti yathā ‘‘kuto nu āgacchatha, bho, tayo janā’’ti <span class="bld">karaṇḍakajātake</span> (jā. 1.9.87 ādayo) hadayantaranissitā antoudaragatāpi dānavaṃ aticari, evaṃ aticaranti. Arakkhitā hetāti dīpeti. <span class="bld">Na bhāsatī</span>ti na virocati haritacalomasakassapakusarājāno viya. <span class="bld">Tenā</span>ti tamhā amittena katā byasanā atirekataraṃ byasananti attho. <span class="bld">Apekkhavā</span>ti sataṇho.</p>



<p class="bodytext"><span class="bld">Kesalūnanakhachinnatajjitā</span>ti ākaḍḍhitvā lūnakesā nakhehi chinnagattā tajjitā pādādīhi ca <a name="V5.0453"></a> tāḷitāva hutvā. Yo kilesavasena etepi vippakāre karoti, tādisaṃ hīnameva upagatā nāriyo ramanti, na ete vippakāre pariharanti, madhurasamācāre kiṃkāraṇā tā na ramanti. <span class="bld">Kuṇapeva makkhikā</span>ti yasmā jegucchahatthikuṇapādimhi makkhikā viya tā hīneyeva ramantīti attho. <span class="bld">Oḍḍita</span>nti na etā itthiyo nāma, atha kho imesu ṭhānesu namucino kilesamārassa migapakkhigahaṇatthaṃ luddakehi oḍḍitaṃ pāsañca vākarañcāti maññamāno paññācakkhumā puriso dibbamānusikena sukhena atthiko parivajjeyya.</p>



<p class="bodytext"><span class="bld">Ossajitvā</span>ti devamanussesu mahāsampattidāyakaṃ tapoguṇaṃ chaḍḍetvā. <span class="bld">Yo</span>ti yo puriso anariyesu aparisuddhesu kāmaguṇesu kāmaraticaritāni ācarati. <span class="bld">Devatāhi nirayaṃ nimissatī</span>ti so devalokena parivattitvā nirayaṃ gaṇhissati. <span class="bld">Chedagāmimaṇiyaṃva vāṇijo</span>ti <a name="M5.0494"></a> yathā bālavāṇijo satasahassagghabhaṇḍaṃ datvā chedagāmimaṇikaṃ gaṇhāti, tathārūpo ayaṃ hotīti attho. <span class="bld">So</span>ti so itthīnaṃ vasaṃ gato. <span class="bld">Aniyato</span>ti ettakaṃ nāma kālaṃ apāyesu paccissatīti aniyato. <span class="bld">Gaḷāgaḷa</span>nti devalokā vā manussalokā vā gaḷitvā apāyameva gacchatīti attho. Yathā kiṃ? <span class="bld">Duṭṭhagadrabharathova uppathe</span>ti, yathā kūṭagadrabhayuttaratho maggā okkamitvā uppatheyeva gacchati, tathā. <span class="bld">Sattisimbalivana</span>nti sattisadisehi kaṇṭakehi yuttaṃ āyasaṃ simbalivanaṃ. <span class="bld">Petarājavisaya</span>nti petavisayañca kālakañcikaasuravisayañca.</p>



<p class="bodytext"><span class="bld">Pamādina</span>nti pamattānaṃ. Te hi pamadāsu pamattā tāsaṃ sampattīnaṃ mūlabhūtaṃ kusalaṃ na karonti, iti tesaṃ pamadā sabbā tā nāsenti nāma. <span class="bld">Paṭipādayantī</span>ti tathāvidhaṃ purisaṃ tā pamādavaseneva akusalaṃ kāretvā duggatiṃ paṭipādenti nāma. <span class="bld">Soṇṇabyamhanilayā</span>ti suvaṇṇamayavimānavāsiniyo. <span class="bld">Pamadāhanatthikā</span>ti ye purisā pamadāhi anatthikā hutvā brahmacariyaṃ caranti. <span class="bld">Kāmadhātusamatikkamā</span>ti kāmadhātusamatikkamā yā gati. <span class="bld">Rūpadhātuyā bhāvo</span>ti yo kāmadhātusamatikkamagatisaṅkhāto rūpadhātuyā bhāvo, so tesaṃ na dullabho. <span class="bld">Vītarāgavisayūpapatti yā</span>ti yā vītarāgavisaye suddhāvāsaloke upapatti, sāpi tesaṃ na dullabhāti attho. <span class="bld">Accanta</span>nti antātītaṃ avināsadhammaṃ. <span class="bld">Acalita</span>nti kilesehi akampitaṃ. <span class="bld">Nibbutehī</span>ti nibbutakilesehi. <span class="bld">Sucihī</span>ti sucīhi parisuddhehi evarūpaṃ nibbānaṃ na dullabhanti.</p>



<p class="bodytext">Evaṃ <a name="P5.0456"></a> mahāsatto amatamahānibbānaṃ pāpetvā desanaṃ niṭṭhāpesi. Himavante kinnaramahoragādayo ākāse ṭhitā devatā ca ‘‘aho buddhalīlāya kathitā’’ti sādhukāraṃ adaṃsu<a name="V5.0454"></a>. Ānando gijjharājā nārado devabrāhmaṇo puṇṇamukho ca phussakokilo attano attano parisaṃ ādāya yathāṭhānameva gamiṃsu. Mahāsattopi sakaṭṭhānameva gato. Itare pana antarantarā gantvā mahāsattassa santike ovādaṃ gahetvā tasmiṃ ovāde ṭhatvā saggaparāyaṇā ahesuṃ.</p>



<p class="bodytext">Satthā <a name="M5.0495"></a> imaṃ dhammadesanaṃ āharitvā jātakaṃ samodhānento osānagāthā abhāsi –</p>



<p class="hangnum"><span class="newparamark" id="kn14b_21_para370"></span><a name="para370"></a><span class="paranum">370</span>.</p>



<p class="gatha1"> ‘‘Kuṇālohaṃ tadā āsiṃ, udāyī phussakokilo;</p>



<p class="gatha2">Ānando gijjharājāsi, sāriputto ca nārado;</p>



<p class="gathalast">Parisā buddhaparisā, evaṃ dhāretha jātaka’’nti.</p>



<p class="bodytext">Te pana bhikkhū gamanakāle satthānubhāvena gantvā āgamanakāle attano attanova ānubhāvena āgatā. Tesaṃ satthā mahāvaneyeva kammaṭṭhānaṃ kathesi. Sabbepi te taṃ divasameva arahattaṃ pāpuṇiṃsu. Mahādevatāsamāgamo ahosi. Athassa bhagavā <span class="bld">mahāsamayasuttaṃ</span> (dī. ni. 2.331 ādayo) kathesi.</p>



<p class="centered">Kuṇālajātakavaṇṇanā catutthā.</p>



<p class="hangnum"> </p>



<p class="bodytext"> [537] 5. Mahāsutasomajātakavaṇṇanā</p>



<p class="bodytext"><span class="bld">Kasmā tuvaṃ rasaka edisānī</span>ti idaṃ satthā jetavane viharanto aṅgulimālattheradamanaṃ ārabbha kathesi. Tassa uppatti ca pabbajjā ca upasampadā ca <span class="bld">aṅgulimālasuttavaṇṇanāyaṃ</span> (ma. ni. aṭṭha. 2.34 ādayo) vuttanayena vitthārato veditabbā. So pana saccakiriyāya mūḷhagabbhāya itthiyā sotthibhāvaṃ katvā tato paṭṭhāya sulabhapiṇḍo hutvā vivekamanubrūhanto aparabhāge arahattaṃ patvā abhiññātova asītiyā mahātherānaṃ abbhantaro ahosi. Tasmiṃ kāle dhammasabhāyaṃ kathaṃ samuṭṭhāpesuṃ – ‘‘āvuso, aho vata bhagavatā tathārūpaṃ luddaṃ lohitapāṇiṃ mahācoraṃ aṅgulimālaṃ adaṇḍena asatthena dametvā nibbisevanaṃ karontena dukkaraṃ kataṃ, aho buddhā nāma dukkarakārino’’ti. Satthā gandhakuṭiyaṃ ṭhitova dibbasotena taṃ kathaṃ sutvā ‘‘ajja mama gamanaṃ bahupakāraṃ bhavissati, mahādhammadesanā pavattissatī’’ti ñatvā anopamāya buddhalīlāya dhammasabhaṃ gantvā varapaññattāsane nisīditvā ‘‘kāya <a name="V5.0455"></a> nuttha, bhikkhave, etarahi kathāya sannisinnā’’ti pucchitvā ‘‘imāya nāmā’’ti vutte ‘‘anacchariyaṃ, bhikkhave, idāneva paramābhisambodhiṃ <a name="P5.0457"></a> pattena mayā etassa damanaṃ, svāhaṃ pubbacariyaṃ <a name="M5.0496"></a> caranto padesañāṇe ṭhitopi etaṃ damesi’’nti vatvā tehi yācito atītaṃ āhari.</p>



<p class="bodytext">Atīte kururaṭṭhe indapatthanagare korabyo nāma rājā dhammena rajjaṃ kāresi. Tadā bodhisatto tassa aggamahesiyā kucchimhi nibbatti. Dasamāse atikkante suvaṇṇavaṇṇaṃ puttaṃ vijāyi, sutavittatāya pana naṃ ‘‘sutasomo’’ti sañjāniṃsu. Tamenaṃ rājā vayappattaṃ nikkhasahassaṃ datvā disāpāmokkhassa ācariyassa santike sippuggahaṇatthāya takkasilaṃ pesesi. So ācariyabhāgaṃ ādāya nagarā nikkhamitvā maggaṃ paṭipajji. Tadā bārāṇasiyaṃ kāsirañño putto brahmadattakumāropi tatheva vatvā pitarā pesito nagarā nikkhamitvā tameva maggaṃ paṭipajji. Atha sutasomo maggaṃ gantvā nagaradvāre sālāya phalake vissamatthāya nisīdi. Brahmadattakumāropi gantvā tena saddhiṃ ekaphalake nisīdi. Atha naṃ sutasomo paṭisanthāraṃ karonto ‘‘samma, maggakilantosi, kuto āgacchasī’’ti pucchitvā ‘‘bārāṇasito’’ti vutte ‘‘kassa puttosī’’ti vatvā ‘‘kāsirañño puttomhī’’ti vutte ‘‘ko nāmosī’’ti vatvā ‘‘ahaṃ brahmadattakumāro nāmā’’ti vutte ‘‘kena kāraṇena idhāgatosī’’ti pucchi. So ‘‘sippuggahaṇatthāyā’’ti vatvā ‘‘tvampi maggakilantosi, kuto āgacchasī’’ti teneva nayena itaraṃ pucchi. Sopi tassa sabbaṃ ācikkhi. Te ubhopi ‘‘mayaṃ khattiyā, ekācariyasseva santike sippuggahaṇatthāya gacchāmā’’ti aññamaññaṃ mittabhāvaṃ katvā nagaraṃ pavisitvā ācariyakulaṃ gantvā ācariyaṃ vanditvā attano jātiādiṃ kathetvā sippuggahaṇatthāya āgatabhāvaṃ kathesuṃ. So ‘‘sādhū’’ti sampaṭicchi. Te ācariyabhāgaṃ datvā sippaṃ paṭṭhapesuṃ.</p>



<p class="bodytext">Na kevalañca te dveva, aññepi tadā jambudīpe ekasatamattā rājaputtā tassa santike sippaṃ uggaṇhanti. Sutasomo tesaṃ jeṭṭhantevāsiko hutvā sippaṃ upadisanto nacirasseva nipphattiṃ pāpuṇi. So aññassa santikaṃ agantvā ‘‘sahāyo <a name="P5.0458"></a> me’’ti brahmadattassa kumārasseva santikaṃ gantvā tassa piṭṭhiācariyo hutvā sippaṃ sikkhāpesi. Itaresampi anukkamena sippaṃ niṭṭhitaṃ. Te anuyogaṃ datvā ācariyaṃ vanditvā sutasomaṃ parivāretvā nikkhamiṃsu. Atha ne sutasomo maggantare ṭhatvā uyyojento ‘‘tumhe attano attano pitūnaṃ sippaṃ dassetvā rajjesu <a name="M5.0497"></a> patiṭṭhahissatha, patiṭṭhitā ca pana mamovādaṃ kareyyāthā’’ti āha. ‘‘Kiṃ<a name="V5.0456"></a>, ācariyā’’ti? ‘‘Pakkhadivasesu uposathikā hutvā mā ghātaṃ kareyyāthā’’ti. Te ‘‘sādhū’’ti sampaṭicchiṃsu. Bodhisattopi aṅgavijjāpāṭhakattā ‘‘anāgate bārāṇasiyaṃ brahmadattakumāraṃ nissāya mahābhayaṃ uppajjissatī’’ti ñatvā te evaṃ ovaditvā uyyojesi. Te sabbepi attano attano janapadaṃ gantvā pitūnaṃ sippaṃ dassetvā rajjesu patiṭṭhāya patiṭṭhitabhāvañceva ovāde vattanabhāvañca jānāpetuṃ paṇṇākārena saddhiṃ paṇṇāni pahiṇiṃsu. Mahāsatto taṃ pavattiṃ sutvā ‘‘appamattāva hothā’’ti paṇṇāni paṭipesesi.</p>



<p class="bodytext">Tesu bārāṇasirājā vinā maṃsena bhattaṃ na bhuñjati. Uposathadivasatthāyapissa maṃsaṃ gahetvā ṭhapesi. Athekadivasaṃ evaṃ ṭhapitamaṃsaṃ bhattakārakassa pamādena rājagehe koleyyakasunakhā khādiṃsu. Bhattakārako taṃ maṃsaṃ aditvā kahāpaṇamuṭṭhiṃ ādāya carantopi maṃsaṃ uppādetuṃ asakkonto ‘‘sace amaṃsakabhattaṃ upanāmessāmi, jīvitaṃ me natthi, kiṃ nu kho karissāmī’’ti cintetvā ‘‘attheso upāyo’’ti vikāle āmakasusānaṃ gantvā muhuttamatassa purisassa ūrumaṃsaṃ āharitvā supakkaṃ pacitvā bhattaṃ upanāmesi. Rañño maṃsakhaṇḍaṃ jivhagge ṭhapitamattameva satta rasaharaṇisahassāni phari, sakalasarīraṃ khobhetvā aṭṭhāsi. Kiṃkāraṇā? Pubbe cassa sevanatāya. So kira atītānantare attabhāve yakkho hutvā bahuṃ manussamaṃsaṃ khāditapubbo, tenassa taṃ piyaṃ ahosi<a name="P5.0459"></a>. So ‘‘sacāhaṃ tuṇhīyeva bhuñjissāmi, na me ayaṃ imaṃ maṃsaṃ kathessatī’’ti cintetvā saha kheḷena bhūmiyaṃ pātesi. ‘‘Niddosaṃ, deva, khādāhī’’ti vutte manusse paṭikkamāpetvā ‘‘ahametassa niddosabhāvaṃ jānāmi, kiṃ nāmetaṃ maṃsa’’nti pucchi. ‘‘Purimadivasesu paribhogamaṃsameva, devā’’ti. ‘‘Nanu aññasmiṃ kāle ayaṃ raso natthī’’ti? ‘‘Ajja supakkaṃ, devā’’ti. ‘‘Nanu pubbepi evameva pacasī’’ti. Atha naṃ tuṇhībhūtaṃ ñatvā ‘‘sabhāvaṃ kathehi, no ce kathesi, jīvitaṃ te natthī’’ti āha. So abhayaṃ yācitvā yathābhūtaṃ kathesi. Rājā ‘‘mā saddamakāsi, pakatiyā pacanakamaṃsaṃ tvaṃ khāditvā mayhaṃ manussamaṃsameva pacāhī’’ti āha. ‘‘Nanu dukkaraṃ, devā’’ti? ‘‘Mā bhāyi, na dukkara’’nti. ‘‘Nibaddhaṃ kuto labhissāmi, devā’’ti? ‘‘Nanu bandhanāgāre bahū manussā’’ti. So tato paṭṭhāya tathā akāsi.</p>



<p class="bodytext">Aparabhāge <a name="M5.0498"></a> bandhanāgāre manussesu khīṇesu ‘‘idāni kiṃ karissāmi, devā’’ti āha. ‘‘Antarāmagge sahassabhaṇḍikaṃ khipitvā yo taṃ gaṇhāti, taṃ ‘coro’ti gahetvā mārehī’’ti āha. So tathā akāsi. Aparabhāge rājabhayena sahassabhaṇḍikaṃ olokentampi adisvā ‘‘idāni kiṃ karissāmī’’ti āha. ‘‘Yadā bherivelāya nagaraṃ ākulaṃ hoti, tadā tvaṃ pana ekasmiṃ <a name="V5.0457"></a> gharasandhimhi vā vīthiyaṃ vā catukke vā ṭhatvā manusse māretvā maṃsaṃ gaṇhāhī’’ti. So tato paṭṭhāya tathā katvā thūlamaṃsaṃ ādāya gacchati. Tesu tesu ṭhānesu kaḷevarāni dissanti. Mama mātā na paññāyati, mama pitā na paññāyati, mama bhātā bhaginī ca na paññāyati, manussānaṃ paridevanasaddo sūyati. Nāgarā bhītatasitā ‘‘ime manusse sīho nu kho khādati, byaggho nu kho khādati, yakkho nu kho khādatī’’ti olokentā pahāramukhaṃ disvā ‘‘eko manussakhādako coro ime khādatī’’ti maññanti. Mahājanā rājaṅgaṇe sannipatitvā upakkosiṃsu. Rājā ‘‘kiṃ, tātā’’ti pucchi. ‘‘Deva imasmiṃ nagare manussakhādako coro atthi, taṃ gaṇhāpethā’’ti āhaṃsu. ‘‘Ahaṃ kathaṃ taṃ jānissāmi, kiṃ ahaṃ nagaraṃ rakkhantopi carāmī’’ti.</p>



<p class="bodytext">Mahājanā ‘‘rājā nagarena <a name="P5.0460"></a> anatthiko, kāḷahatthisenāpatissa ācikkhissāmā’’ti gantvā tassa taṃ kathetvā ‘‘coraṃ pariyesituṃ vaṭṭatī’’ti vadiṃsu. So ‘‘sādhu sattāhaṃ āgametha, pariyesitvā coraṃ dassāmī’’ti mahājane uyyojetvā purise āṇāpesi, ‘‘tātā, nagare kira manussakhādako coro atthi, tumhe tesu tesu ṭhānesu nilīyitvā taṃ gaṇhathā’’ti. Te ‘‘sādhū’’ti sampaṭicchitvā tato paṭṭhāya nagaraṃ pariggaṇhanti. Bhattakārakopi ekasmiṃ gharasandhimhi sampaṭicchanno hutvā ekaṃ itthiṃ māretvā ghanaghanamaṃsaṃ ādāya pacchiyaṃ pūretuṃ ārabhi. Atha naṃ te purisā gahetvā pothetvā pacchābāhaṃ bandhitvā ‘‘gahito manussakhādako coro’’ti mahāsaddaṃ kariṃsu. Mahājano taṃ parivāresi. Atha naṃ suṭṭhu bandhitvā maṃsapacchiṃ gīvāya bandhitvā ādāya senāpatissa dassesuṃ. Senāpati taṃ disvā ‘‘kiṃ nu kho esa imaṃ maṃsaṃ khādati, udāhu aññena maṃsena missetvā vikkiṇāti, udāhu <a name="M5.0499"></a> aññassa vacanena māretī’’ti cintetvā tamatthaṃ pucchanto paṭhamaṃ gāthamāha –</p>



<p class="hangnum"><span class="newparamark" id="kn14b_21_para371"></span><a name="para371"></a><span class="paranum">371</span>.</p>



<p class="gatha1"> ‘‘Kasmā tuvaṃ rasaka edisāni, karosi kammāni sudāruṇāni;</p>



<p class="gathalast">Hanāsi itthī purise ca mūḷho, maṃsassa hetu adu dhanassa kāraṇā’’ti.</p>



<p class="bodytext">Tattha <span class="bld">rasakā</span>ti bhattakāraṇaṃ ālapati.</p>



<p class="bodytext">Ito paraṃ uttānasambandhāni vacanapaṭivacanāni pāḷivaseneva veditabbāni –</p>



<p class="hangnum"><span class="newparamark" id="kn14b_21_para372"></span><a name="para372"></a><span class="paranum">372</span>.</p>



<p class="gatha1"> ‘‘Na <a name="V5.0458"></a> attahetū na dhanassa kāraṇā, na puttadārassa sahāyañātinaṃ;</p>



<p class="gathalast">Bhattā ca me bhagavā bhūmipālo, so khādati maṃsaṃ bhadantedisaṃ.</p>



<p class="hangnum"><span class="newparamark" id="kn14b_21_para373"></span><a name="para373"></a><span class="paranum">373</span>.</p>



<p class="gatha1"> ‘‘Sace tuvaṃ bhatturatthe payutto, karosi kammāni sudāruṇāni;</p>



<p class="gathalast">Pātova <a name="P5.0461"></a> antepuraṃ pāpuṇitvā, lapeyyāsi me rājino sammukhe taṃ.</p>



<p class="hangnum"><span class="newparamark" id="kn14b_21_para374"></span><a name="para374"></a><span class="paranum">374</span>.</p>



<p class="gatha1"> ‘‘Tathā karissāmi ahaṃ bhadante, yathā tuvaṃ bhāsasi kāḷahatthi;</p>



<p class="gathalast">Pātova antepuraṃ pāpuṇitvā, vakkhāmi te rājino sammukhe ta’’nti.</p>



<p class="bodytext">Tattha <span class="bld">bhagavā</span>ti gāravādhivacanaṃ. <span class="bld">Sace tuva</span>nti ‘‘saccaṃ nu kho bhaṇati, udāhu maraṇabhayena musā bhaṇatī’’ti vīmaṃsanto evamāha. Tattha <span class="bld">sudāruṇānī</span>ti manussaghātakammāni. <span class="bld">Sammukhe ta</span>nti sammukhe ṭhatvā evaṃ vadeyyāsīti. So sampaṭicchanto gāthamāha.</p>



<p class="bodytext">Atha naṃ senāpati gāḷhabandhanameva sayāpetvā vibhātāya rattiyā amaccehi ca nāgarehi ca saddhiṃ mantetvā sabbesu ekacchandesu jātesu sabbaṭṭhānesu ārakkhaṃ ṭhapetvā nagaraṃ hatthagataṃ katvā rasakassa gīvāyaṃ maṃsapacchiṃ <a name="M5.0500"></a> bandhitvā ādāya rājanivesanaṃ pāyāsi. Sakalanagaraṃ viravi. Rājā hiyyo bhuttapātarāso sāyamāsampi alabhitvā ‘‘rasako idāni āgacchissati, idāni āgacchassatī’’ti nisinnova taṃ rattiṃ vītināmetvā ‘‘ajjapi rasako nāgacchati, nāgarānañca mahāsaddo sūyati, kiṃ nū kho eta’’nti vātapānena olokento taṃ tathā ānīyamānaṃ disvā ‘‘pākaṭaṃ idaṃ kāraṇaṃ jāta’’nti cintetvā satiṃ upaṭṭhapetvā pallaṅkeyeva nisīdi. Kāḷahatthipi naṃ upasaṅkamitvā anuyuñji, sopissa kathesi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para375"></span><a name="para375"></a><span class="paranum">375</span>.</p>



<p class="gatha1"> ‘‘Tato ratyā vivasāne, sūriyuggamanaṃ pati;</p>



<p class="gatha2">Kāḷo rasakamādāya, rājānaṃ upasaṅkami;</p>



<p class="gathalast">Upasaṅkamma rājānaṃ, idaṃ vacanamabravi.</p>



<p class="hangnum"><span class="newparamark" id="kn14b_21_para376"></span><a name="para376"></a><span class="paranum">376</span>.</p>



<p class="bodytext"> ‘‘Saccaṃ kira mahārāja, rasako pesito tayā.</p>



<p class="gathalast">Hanati itthipurise, tuvaṃ maṃsāni khādasi.</p>



<p class="hangnum"><span class="newparamark" id="kn14b_21_para377"></span><a name="para377"></a><span class="paranum">377</span>.</p>



<p class="gatha1"> ‘‘Evameva <a name="V5.0459"></a><a name="P5.0462"></a> tathā kāḷa, rasako pesito mayā;</p>



<p class="gathalast">Mama atthaṃ karontassa, kimetaṃ paribhāsasī’’ti.</p>



<p class="bodytext">Tattha <span class="bld">kāḷā</span>ti kāḷahatthi. <span class="bld">Evamevā</span>ti tena senāpatinā tejavantena anuyutto rājā musā vattuṃ asakkonto evamāha. Tattha <span class="bld">tathā</span>ti idaṃ purimassa vevacanaṃ. <span class="bld">Mama attha</span>nti mama vuḍḍhiṃ. <span class="bld">Karontassā</span>ti karontaṃ. <span class="bld">Kimeta</span>nti kasmā etaṃ. <span class="bld">Paribhāsasī</span>ti aho dukkaraṃ karosi, kāḷahatthi tvaṃ nāma aññaṃ coraṃ aggahetvā mama pesanakārakaṃ gaṇhāsīti tassa bhayaṃ janento kathesi.</p>



<p class="bodytext">Taṃ sutvā senāpati ‘‘ayaṃ sakeneva mukhena paṭijānāti, aho sāhasiko, ettakaṃ nāma kālaṃ ime manussā etena khāditā, vāressāmi na’’nti cintetvā āha – ‘‘mahārāja, mā evaṃ kari, mā manussamaṃsaṃ khādasī’’ti. ‘‘Kāḷahatthi kiṃ kathesi, nāhaṃ viramituṃ sakkomī’’ti. ‘‘Mahārāja, sace na viramissasi, attānañca raṭṭhañca nāsessasī’’ti. ‘‘Evaṃ nassantepi ahaṃ neva tato viramituṃ sakkomī’’ti. Tato senāpati tassa saññāpanatthāya vatthuṃ āharitvā dasseti – atītasmiñhi kāle mahāsamudde cha mahāmacchā ahesuṃ. Tesu ānando timinando ajjhārohoti <a name="M5.0501"></a> ime tayo macchā pañcayojanasatikā, timiṅgalo timirapiṅgalo mahātimirapiṅgaloti ime tayo macchā sahassayojanikā honti. Te sabbepi pāsāṇasevālabhakkhā ahesuṃ. Tesu ānando mahāsamuddassa ekapasse vasati. Taṃ bahū macchā dassanāya upasaṅkamanti, ekadivasaṃ ‘‘sabbesaṃ dvipadacatuppadānaṃ sattānaṃ rājā paññāyati, amhākaṃ rājā natthi, mayampetaṃ rājānaṃ karissāmā’’ti cintetvā sabbe ekacchandā hutvā ānandaṃ rājānaṃ kariṃsu. Te macchā tato paṭṭhāya tassa sāyaṃ pātova upaṭṭhānaṃ gacchanti.</p>



<p class="bodytext">Athekadivasaṃ ānando ekasmiṃ pabbate pāsāṇasevālaṃ khādanto ajānitvā ‘‘sevālo’’ti saññāya ekaṃ macchaṃ <a name="P5.0463"></a> khādi. Tassa taṃ maṃsaṃ khādantassa sakalasarīraṃ saṅkhobhesi. So ‘‘kiṃ nu kho idaṃ ativiya madhura’’nti nīharitvā olokento macchamaṃsakhaṇḍaṃ disvā ‘‘ettakaṃ kālaṃ ajānitvā na khādāmī’’ti cintetvā ‘‘sāyaṃ pātopi macchānaṃ āgantvā gamanakāle ekaṃ dve macche khādissāmi, pākaṭaṃ katvā khādiyamāne ekopi maṃ na upasaṅkamissati, sabbe palāyissanti, paṭicchanno hutvā pacchā osakkitosakkitaṃ paharitvā khādissāmī’’ti tathā katvā khādi. Macchā parikkhayaṃ gacchantā cintayiṃsu. ‘‘Kuto nu kho ñātīnaṃ bhayaṃ uppajjissatī’’ti. Atheko paṇḍito maccho ‘‘mayhaṃ ānandassa kiriyā <a name="V5.0460"></a> na ruccati, pariggaṇhissāmi na’’nti macchesu upaṭṭhānaṃ gatesu ānandassa kaṇṇapatte paṭicchanno aṭṭhāsi. Ānando macche uyyojetvā sabbapacchato gacchantaṃ macchaṃ khādi. So paṇḍitamaccho tassa kiriyaṃ disvā itaresaṃ ārocesi. Te sabbepi bhītatasitā palāyiṃsu.</p>



<p class="bodytext">Ānando tato paṭṭhāya macchamaṃsagiddhena aññaṃ gocaraṃ na gaṇhi. So jighacchāya pīḷito kilanto ‘‘kahaṃ nu kho ime gatā’’ti te macche pariyesanto ekaṃ pabbataṃ disvā ‘‘mama bhayena imaṃ pabbataṃ nissāya vasanti maññe, pabbataṃ parikkhipitvā upadhāressāmī’’ti naṅguṭṭhena ca sīsena ca ubho passe parikkhipitvā gaṇhi. Tato ‘‘sace idha vasanti, palāyissantī’’ti pabbataṃ parikkhipantaṃ attano naṅguṭṭhaṃ disvā ‘‘ayaṃ maccho maṃ vañcetvā pabbataṃ nissāya vasatī’’ti kuddho paṇṇāsayojanamattaṃ sakanaṅguṭṭhakhaṇḍaṃ aññamacchasaññāya daḷhaṃ gahetvā murumurāyanto <a name="M5.0502"></a> khādi, dukkhavedanā uppajji. Lohitagandhena macchā sannipatitvā luñjitvā khādantā yāva sīsā āgamaṃsu. Mahāsarīratāya <a name="P5.0464"></a> parivattetuṃ asakkonto tattheva jīvitakkhayaṃ pāpuṇi, pabbatarāsi viya aṭṭhirāsi ahosi. Ākāsacārino tāpasaparibbājakā manussānaṃ kathayiṃsu. Sakalajambudīpe manussā jāniṃsu. Taṃ vatthuṃ āharitvā dassento kāḷahatthi āha –</p>



<p class="hangnum"><span class="newparamark" id="kn14b_21_para378"></span><a name="para378"></a><span class="paranum">378</span>.</p>



<p class="gatha1"> ‘‘Ānando sabbamacchānaṃ, khāditvā rasagiddhimā;</p>



<p class="gathalast">Parikkhīṇāya parisāya, attānaṃ khādiyā mato.</p>



<p class="hangnum"><span class="newparamark" id="kn14b_21_para379"></span><a name="para379"></a><span class="paranum">379</span>.</p>



<p class="gatha1"> ‘‘Evaṃ pamatto rasagārave ratto, bālo yadī āyati nāvabujjhati;</p>



<p class="gathalast">Vidhamma putte caji ñātake ca, parivattiya attānaññeva khādati.</p>



<p class="hangnum"><span class="newparamark" id="kn14b_21_para380"></span><a name="para380"></a><span class="paranum">380</span>.</p>



<p class="gatha1"> ‘‘Idaṃ te sutvāna vigetu chando, mā bhakkhayī rāja manussamaṃsaṃ;</p>



<p class="gathalast">Mā tvaṃ imaṃ kevalaṃ vārijova, dvipadādhipa suññamakāsi raṭṭha’’nti.</p>



<p class="bodytext">Tattha <span class="bld">ānando</span>ti, mahārāja, atītasmiṃ kāle mahāsamudde pañcasatayojaniko ānando nāma mahāmaccho sabbesaṃ macchānaṃ rājā mahāsamuddassa ekapasse ṭhito. <span class="bld">Khāditvā</span>ti sakajātikānaṃ macchānaṃ rasagiddhimā macche khāditvā. <span class="bld">Parikkhīṇāyā</span>ti macchaparisāya khayappattāya. <span class="bld">Attāna</span>nti aññaṃ gocaraṃ aggahetvā pabbataṃ parikkhipanto paṇṇāsayojanamattaṃ attano naṅguṭṭhakhaṇḍaṃ aññamacchasaññāya khāditvā mato maraṇappatto hutvā idāni mahāsamudde pabbatamatto <a name="V5.0461"></a> aṭṭhirāsi ahosi. <span class="bld">Evaṃ pamatto</span>ti yathā mahāmaccho ānando, evampi tathā tvaṃ taṇhārasagiddhiko hutvā pamatto pamādabhāvappatto.</p>



<p class="bodytext"><span class="bld">Rasagārave ratto</span>ti manussamaṃsassa rasagārave ratto atirattacitto hoti. <span class="bld">Bālo</span>ti yadi bālo duppañño āyatiṃ anāgate kāle uppajjanakadukkhaṃ <span class="bld">nāvabujjhati</span> na jānāti. <span class="bld">Vidhammā</span>ti vidhametvā vināsetvā<a name="M5.0503"></a>. <span class="bld">Putte</span>ti puttadhītaro ca. <span class="bld">Ñātake cā</span>ti sesañātake ca sahāye ca, vidhamma putte ca cajitvā ñātake cāti attho. <span class="bld">Parivattiyā</span>ti aññaṃ āhāraṃ alabhitvā jighacchāya pīḷito sakalanagaraṃ parivattiya vicaritvā manussamaṃsaṃ alabhitvā attānaṃ khādanto ānando maccho viya attānaññeva khādati.</p>



<p class="bodytext"><span class="bld">Idaṃ te sutvānā</span>ti, mahārāja, te tuyhaṃ mayā ānītaṃ idaṃ udāharaṇaṃ sutvā <span class="bld">chando</span> manussamaṃsakhādanacchando <span class="bld">vigetu</span> vigacchatu viramatu. <span class="bld">Mā bhakkhayī</span>ti rāja manussamaṃsaṃ mā bhakkhayi mā khādi. <span class="bld">Mā tvaṃ imaṃ kevala</span>nti mahāsamuddaṃ suññaṃ karonto vārijo ānando maccho iva, bho <span class="bld">dvipadādhipa,</span> dvipadānaṃ manussānaṃ, issara mahārāja, tvaṃ kevalaṃ saccato imaṃ tava kāsiraṭṭhaṃ nagaraṃ suññaṃ mā akāsīti attho.</p>



<p class="bodytext">Taṃ <a name="P5.0465"></a> sutvā rājā, ‘‘bho kāḷahatthi, na tvameva upamaṃ jānāsi, ahampi jānāmī’’ti manussamaṃsagiddhatāya porāṇakavatthuṃ āharitvā dassento āha –</p>



<p class="hangnum"><span class="newparamark" id="kn14b_21_para381"></span><a name="para381"></a><span class="paranum">381</span>.</p>



<p class="gatha1"> ‘‘Sujāto nāma nāmena, oraso tassa atrajo;</p>



<p class="gathalast">Jambupesimaladdhāna, mato so tassa saṅkhaye.</p>



<p class="hangnum"><span class="newparamark" id="kn14b_21_para382"></span><a name="para382"></a><span class="paranum">382</span>.</p>



<p class="gatha1"> ‘‘Evameva ahaṃ kāḷa, bhutvā bhakkhaṃ rasuttamaṃ;</p>



<p class="gathalast">Aladdhā mānusaṃ maṃsaṃ, maññe hissāmi jīvita’’nti.</p>



<p class="bodytext">Tattha <span class="bld">sujāto nāmā</span>ti kāḷahatthi kuṭumbiko nāmena sujāto nāma, tassa atrajo putto oraso jambupesiṃ <span class="bld">aladdhāna</span> alabhitvāna. <span class="bld">Mato</span>ti yathā tassā jambupesiyā saṅkhaye so kuṭumbikaputto mato, evameva ahaṃ <span class="bld">rasuttamaṃ</span> aññarasānaṃ uttamaṃ manussānaṃ maṃsaṃ <span class="bld">bhutvā</span> bhuñjitvā aladdhā manussamaṃsaṃ jīvitaṃ hissāmīti <span class="bld">maññe</span> maññāmi.</p>



<p class="bodytext">Atīte <a name="M5.0504"></a><a name="V5.0462"></a> kira bārāṇasiyaṃ sujāto nāma kuṭumbiko loṇambilasevanatthāya himavantato āgatāni pañca isisatāni attano uyyāne vasāpetvā upaṭṭhāsi. Ghare cassa nibaddhaṃ pañcasatamattā bhikkhā ahosi. Te pana tāpasā kadāci janapadepi bhikkhāya caranti, kadāci mahājambupesiṃ āharitvā khādanti. Tesaṃ jambupesiṃ āharitvā khādanakāle sujāto cintesi – ‘‘ajja bhaddantānaṃ tayo cattāro divasā anāgacchantānaṃ, kahaṃ nu kho gatā’’ti. So attano puttakaṃ aṅguliyaṃ gāhāpetvā tesaṃ bhattakiccakāle tattha agamāsi. Tasmiṃ samaye mahallakānaṃ mukhavikkhālanakāle udakaṃ datvā sabbanavako jambupesiṃ khādati. Sujāto tāpase vanditvā nisinno – ‘‘kiṃ, bhante, khādathā’’ti pucchi. ‘‘Mahājambupesiṃ, āvuso’’ti. Taṃ sutvā kumāro pipāsaṃ uppādesi. Athassa gaṇajeṭṭhako tāpaso thokaṃ dāpesi. So taṃ khāditvā madhurarase bajjhitvā – ‘‘jambupesiṃ me dethā’’ti punappunaṃ yāci. Kuṭumbiko dhammaṃ suṇanto, ‘‘puttaka, mā viravi, gehaṃ gantvā khādissasī’’ti taṃ vañcetvā ‘‘imaṃ nissāya bhadantā ukkaṇṭheyyu’’nti taṃ samassāsento isigaṇaṃ anāpucchitvā gehaṃ gato. Gatakālato paṭṭhāya cassa putto ‘‘jambupesiṃ me dethā’’ti paridevi. Sujāto ‘‘isayopi ācikkhissāmī’’ti uyyānaṃ gato. Te isayopi ‘‘idha ciraṃ vasimhā’’ti himavantameva gatā. Ārāme isayo apassanto tassa jambuambapanasamocādīnaṃ pesiyo madhusakkharacuṇṇasaṃyuttā adāsi. Tā tassa jivhagge ṭhapitamattā halāhalavisasadisā honti. So sattāhaṃ nirāhāro hutvā jīvitakkhayaṃ pāpuṇi. Rājā idaṃ kāraṇaṃ <a name="P5.0466"></a> āharitvā dassento evamāha.</p>



<p class="bodytext">Tato kāḷahatthi ‘‘ayaṃ rājā ativiya rasagiddho, aparānipissa udāharaṇāni āharissāmī’’ti cintetvā, ‘‘mahārāja, viramāhī’’ti āha. ‘‘Ahaṃ viramituṃ na sakkomī’’ti. Deva, sace na viramissasi, tuvaṃ ñātimaṇḍalato ceva rajjasirito ca parihāyissasi. Atītasmiñhi, mahārāja, idheva bārāṇasiyaṃ pañcasīlarakkhakaṃ sotthiyakulaṃ ahosi<a name="M5.0505"></a>. Tassa kulassa ekaputtako ahosi. So mātāpitūnaṃ piyo manāpo ahosi paṇḍito byatto tiṇṇaṃ vedānaṃ pāragū. So samavayehi taruṇehi saddhiṃ gaṇabandhanena vicari. Sesā gaṇabandhā macchamaṃsādīni khādantā suraṃ pivanti. Māṇavo maṃsādīni na khādati, suraṃ na pivati. Te mantayiṃsu – ‘‘ayaṃ surāya apivanato amhākaṃ mūlaṃ na deti, upāyena naṃ suraṃ pāyessāmā’’ti. Te sannipatitvā, ‘‘samma, chaṇakīḷaṃ kīḷissāmā’’ti āhaṃsu. ‘‘Samma, tumhe suraṃ pivatha, ahaṃ suraṃ na pivāmi, tumheva gacchathā’’ti. ‘‘Samma, tava pivanatthāya khīraṃ gaṇhāpessāmā’’ti. So ‘‘sādhū’’ti sampaṭicchi. Dhuttā uyyānaṃ gantvā paduminipattesu tikhiṇasuraṃ <a name="V5.0463"></a> bandhāpetvā ṭhapayiṃsu. Atha nesaṃ pānakāle māṇavassa khīraṃ upanayiṃsu. Atha eko dhutto ‘‘pokkharamadhuṃ, bho, āharā’’ti āharāpetvā paduminipattapuṭaṃ heṭṭhā chiddaṃ katvā aṅgulīhi mukhe ṭhapetvā ākaḍḍhi. Evaṃ itarepi āharāpetvā piviṃsu. Māṇavo ‘‘kiṃ nāmeta’’nti pucchi. ‘‘Pokkharamadhunāmā’’ti. ‘‘Ahampi thokaṃ labhissāmi, detha bhonto’’ti. Tassapi dāpayiṃsu. So pokkharamadhusaññāya suraṃ pivi. Athassa aṅgārapakkamaṃsaṃ adaṃsu, tampi khādi.</p>



<p class="bodytext">Evamassa punappunaṃ pivantassa mattakāle ‘‘na etaṃ pokkharamadhu, surā esā’’ti vadiṃsu. So ‘‘ettakaṃ kālaṃ evaṃ madhurarasaṃ na jāniṃ, āharatha, bho, sura’’nti āha. Te āharitvā punapi adaṃsu. Pipāsā mahatī ahosi. Athassa <a name="P5.0467"></a> punapi yācantassa ‘‘khīṇā’’ti vadiṃsu. So ‘‘handa taṃ, bho, āharāpethā’’ti aṅgulimuddikaṃ adāsi, so sakaladivasaṃ tehi saddhiṃ pivitvā matto rattakkho kampanto vilapanto gehaṃ gantvā nipajji. Athassa pitā surāya pivitabhāvaṃ ñatvā vigate matte, ‘‘tāta, ayuttaṃ te kataṃ sottiyakule jātena suraṃ pivantena, mā puna evaṃ akāsī’’ti āha. ‘‘Tāta, ko mayhaṃ doso’’ti. ‘‘Surāya pivitabhāvo’’ti. ‘‘Tāta, kiṃ kathesi, mayā evarūpaṃ madhurarasaṃ ettakaṃ kālaṃ aladdhapubba’’nti. Brāhmaṇo punappunaṃ yāci. Sopi ‘‘na sakkomi viramitu’’nti āha. Atha brāhmaṇo ‘‘evaṃ sante amhākaṃ kulavaṃso ca ucchijjissati, dhanañca vinassissatī’’ti cintetvā gāthamāha –</p>



<p class="hangnum"><span class="newparamark" id="kn14b_21_para383"></span><a name="para383"></a><span class="paranum">383</span>.</p>



<p class="gatha1"> ‘‘Māṇava abhirūposi, kule jātosi sotthiye;</p>



<p class="gathalast">Na tvaṃ arahasi tāta, abhakkhaṃ bhakkhayetave’’ti.</p>



<p class="bodytext">Tattha<a name="M5.0506"></a>, <span class="bld">māṇavā</span>ti, māṇava, tvaṃ abhirūpo asi, sotthiye kule jātopi asi. <span class="bld">Abhakkhaṃ bhakkhayetave</span>ti, tāta, tvaṃ abhakkhitabbayuttakaṃ bhakkhayituṃ na arahasi.</p>



<p class="bodytext">Evañca pana vatvā, ‘‘tāta, virama, sace na viramasi, ahaṃ taṃ ito gehā nikkhāmessāmi, tava raṭṭhā pabbājanīyakammaṃ karissāmī’’ti āha. Māṇavo ‘‘evaṃ santepi ahaṃ suraṃ jahituṃ na sakkomī’’ti vatvā gāthādvayamāha –</p>



<p class="hangnum"><span class="newparamark" id="kn14b_21_para384"></span><a name="para384"></a><span class="paranum">384</span>.</p>



<p class="gatha1"> ‘‘Rasānaṃ <a name="V5.0464"></a> aññataraṃ etaṃ, kasmā maṃ tvaṃ nivāraye;</p>



<p class="gathalast">Sohaṃ tattha gamissāmi, yattha lacchāmi edisaṃ.</p>



<p class="hangnum"><span class="newparamark" id="kn14b_21_para385"></span><a name="para385"></a><span class="paranum">385</span>.</p>



<p class="gatha1"> ‘‘Sovāhaṃ nippatissāmi, nate vacchāmi santike;</p>



<p class="gathalast">Yassa me dassanena tvaṃ, nābhinandasi brāhmaṇā’’ti.</p>



<p class="bodytext">Tattha <span class="bld">rasāna</span>nti loṇambilatittakakaṭukakhārikamadhurakasāvasaṅkhātānaṃ sattannaṃ rasānaṃ aññataraṃ uttamarasametaṃ majjaṃ nāma. <span class="bld">Sovāha</span>nti so ahaṃ eva. <span class="bld">Nippatissāmī</span>ti nikkhamissāmi.</p>



<p class="bodytext">Evañca pana vatvā ‘‘nāhaṃ surāpānā viramissāmi, yaṃ te ruccati, taṃ karohī’’ti āha. Atha brāhmaṇo ‘‘tayi amhe pariccajante mayampi taṃ pariccajissāmā’’ti vatvā gāthamāha –</p>



<p class="hangnum"><span class="newparamark" id="kn14b_21_para386"></span><a name="para386"></a><span class="paranum">386</span>.</p>



<p class="gatha1"> ‘‘Addhā <a name="P5.0468"></a> aññepi dāyāde, putte lacchāma māṇava;</p>



<p class="gathalast">Tvañca jamma vinassasu, yattha pattaṃ na taṃ suṇe’’ti.</p>



<p class="bodytext">Tattha <span class="bld">yattha patta</span>nti yattha gataṃ taṃ ‘‘asukaṭṭhāne nāma vasatī’’ti na suṇoma, tattha gacchāhīti attho.</p>



<p class="bodytext">Atha naṃ vinicchayaṃ netvā aputtabhāvaṃ katvā nīharāpesi. So aparabhāge nippaccayo kapaṇo jiṇṇapilotikaṃ nivāsetvā kapālahattho piṇḍāya caranto aññataraṃ kuṭṭaṃ nissāya kālamakāsi. Idaṃ kāraṇaṃ āharitvā kāḷahatthi rañño dassetvā, ‘‘mahārāja, sace tvaṃ amhākaṃ vacanaṃ na karissasi, pabbājanīyakammaṃ te karissantī’’ti vatvā gāthamāha –</p>



<p class="hangnum"><span class="newparamark" id="kn14b_21_para387"></span><a name="para387"></a><span class="paranum">387</span>.</p>



<p class="gatha1"> ‘‘Evameva <a name="M5.0507"></a> tuvaṃ rāja, dvipadinda suṇohi me;</p>



<p class="gathalast">Pabbājessanti taṃ raṭṭhā, soṇḍaṃ māṇavakaṃ yathā’’ti.</p>



<p class="bodytext">Tattha <span class="bld">dvipadindā</span>ti dvipadānaṃ inda, bho mahārāja, <span class="bld">me</span> mama vacanaṃ suṇohi tuvaṃ, evameva soṇḍaṃ māṇavakaṃ yathā taṃ bhavantaṃ raṭṭhato pabbājessanti.</p>



<p class="bodytext">Evaṃ <a name="V5.0465"></a> kāḷahatthinā upamāya āhaṭāyapi rājā tato viramituṃ asakkonto aparampi udāharaṇaṃ dassetuṃ āha –</p>



<p class="hangnum"><span class="newparamark" id="kn14b_21_para388"></span><a name="para388"></a><span class="paranum">388</span>.</p>



<p class="gatha1"> ‘‘Sujāto nāma nāmena, bhāvitattāna sāvako;</p>



<p class="bodytext">Accharaṃ kāmayantova, na so bhuñji na so pivi.</p>



<p class="hangnum"><span class="newparamark" id="kn14b_21_para389"></span><a name="para389"></a><span class="paranum">389</span>.</p>



<p class="gatha1"> ‘‘Kusaggenudakamādāya, samudde udakaṃ mine;</p>



<p class="gathalast">Evaṃ mānusakā kāmā, dibbakāmāna santike.</p>



<p class="hangnum"><span class="newparamark" id="kn14b_21_para390"></span><a name="para390"></a><span class="paranum">390</span>.</p>



<p class="gatha1"> ‘‘Evameva ahaṃ kāḷa, bhutvā bhakkhaṃ rasuttamaṃ;</p>



<p class="gathalast">Aladdhā mānusaṃ maṃsaṃ, maññe hissāmi jīvita’’nti.</p>



<p class="bodytext">Vatthu heṭṭhā vuttasadisameva.</p>



<p class="bodytext">Tattha <span class="bld">bhāvitattānā</span>ti bhāvitacittānaṃ tesaṃ pañcannaṃ isisatānaṃ. <span class="bld">Accharaṃ kāmayantovā</span>ti so kira tesaṃ isīnaṃ mahājambupesiyā khādanakāle anāgamanaṃ viditvā ‘‘kiṃ nu kho kāraṇā na āgacchanti, sace katthaci gatā, jānissāmi, no ce, atha nesaṃ santike dhammaṃ suṇissāmī’’ti uyyānaṃ gantvā isigaṇe vanditvā gaṇajeṭṭhakassa santike dhammaṃ suṇanto nisinnova sūriye atthaṅgate uyyojiyamānopi ‘‘ajja idheva vasissāmī’’ti vatvā isigaṇaṃ vanditvā paṇṇasālaṃ pavisitvā nipajji. Rattibhāge sakko devarājā devaccharāsaṅghaparivuto saddhiṃ attano paricārikāhi isigaṇaṃ vandituṃ āgato, sakalārāmo ekobhāso ahosi. Sujāto ‘‘kiṃ nu kho eta’’nti uṭṭhāya paṇṇasālachiddena olokento sakkaṃ isigaṇaṃ vandituṃ āgataṃ devaccharāparivutaṃ <a name="P5.0469"></a> disvā accharānaṃ saha dassanena rāgaratto ahosi. Sakko nisīditvā dhammakathaṃ sutvā sakaṭṭhānameva gato. Kuṭumbikopi punadivase isigaṇaṃ vanditvā <a name="M5.0508"></a> pucchi – ‘‘bhante, ko nāmesa rattibhāge tumhākaṃ vandanatthāya āgato’’ti? ‘‘Sakko, āvuso’’ti. ‘‘Taṃ parivāretvā nisinnā kā nāmetā’’ti? ‘‘Devaccharā nāmetā’’ti. So isigaṇaṃ vanditvā gehaṃ gantvā gatakālato paṭṭhāya ‘‘accharaṃ me detha, accharaṃ me dethā’’ti vilapi. Ñātakā parivāretvā ‘‘bhūtāviṭṭho nu kho’’ti accharaṃ pahariṃsu. So ‘‘nāhaṃ etaṃ accharaṃ kathemi, devaccharaṃ kathemī’’ti vatvā ‘‘ayaṃ accharā’’ti alaṅkaritvā ānītaṃ bhariyampi <a name="V5.0466"></a> gaṇikampi olokento ‘‘nāyaṃ accharā, yakkhinī esā, devaccharaṃ me dethā’’ti vilapanto nirāhāro hutvā tattheva jīvitakkhayaṃ pāpuṇi. Tena vuttaṃ –</p>



<p class="bodytext">‘‘Accharaṃ kāmayantova, na so bhuñji na so pivī’’ti.</p>



<p class="bodytext"><span class="bld">Kusaggenudakamādāya, samudde udakaṃ mine</span>ti, samma kāḷahatthi, yo kusaggeneva udakaṃ gahetvā ‘‘ettakaṃ siyā mahāsamudde udaka’’nti tena saddhiṃ upamāya mineyya, so kevalaṃ mineyyeva, kusagge pana udakaṃ atiparittakameva. Yathā taṃ, evaṃ mānusakā kāmā dibbakāmānaṃ santike, tasmā so sujāto aññaṃ itthiṃ na olokesi, accharameva patthento mato. <span class="bld">Evamevā</span>ti yathā so dibbakāmaṃ alabhanto jīvitaṃ jahi, evaṃ ahampi uttamarasaṃ manussamaṃsaṃ alabhanto jīvitaṃ jahissāmīti vadati.</p>



<p class="bodytext">Taṃ sutvā kāḷahatthi ‘‘ayaṃ rājā ativiya rasagiddho, saññāpessāmi na’’nti sakajātikānaṃ maṃsaṃ khāditvā ākāsacarā suvaṇṇahaṃsāpi tāva vinaṭṭhāti dassetuṃ gāthādvayamāha –</p>



<p class="hangnum"><span class="newparamark" id="kn14b_21_para391"></span><a name="para391"></a><span class="paranum">391</span>.</p>



<p class="gatha1"> ‘‘Yathāpi te dhataraṭṭhā, haṃsā vehāyasaṅgamā;</p>



<p class="gathalast">Abhuttaparibhogena, sabbe abbhatthataṃ gatā.</p>



<p class="hangnum"><span class="newparamark" id="kn14b_21_para392"></span><a name="para392"></a><span class="paranum">392</span>.</p>



<p class="gatha1"> ‘‘Evameva tuvaṃ rāja, dvipadinda suṇohi me;</p>



<p class="gathalast">Abhakkhaṃ rāja bhakkhesi, tasmā pabbājayanti ta’’nti.</p>



<p class="bodytext">Tattha <span class="bld">abhuttaparibhogenā</span>ti attano samānajātikānaṃ paribhogena. <span class="bld">Abbhatthataṃ gatā</span>ti sabbe maraṇameva pattā. Atīte kira cittakūṭe suvaṇṇaguhāyaṃ navuti haṃsasahassāni vasanti. Te vassike cattāro māse na nikkhamanti, sace nikkhameyyuṃ, udakapuṇṇehi pattehi uppatituṃ asakkontā <a name="M5.0509"></a> mahāsamuddeyeva pateyyuṃ, tasmā na ca nikkhamanti. Upakaṭṭhe pana vassakāle jātassarato sayaṃjātasāliyo āharitvā guhaṃ pūretvā sāliṃ khādantā vasanti. Tesaṃ pana guhaṃ paviṭṭhakāle guhadvāre eko rathacakkappamāṇo uṇṇanābhi nāma makkaṭako ekekasmiṃ māse ekekaṃ jālaṃ vinandhati. Tassa ekekaṃ suttaṃ gorajjuppamāṇaṃ hoti. Haṃsā ‘‘taṃ jālaṃ bhindissatī’’ti ekassa taruṇahaṃsassa dve koṭṭhāse <a name="P5.0470"></a> denti. So vigate deve purato gantvā taṃ <a name="V5.0467"></a> jālaṃ bhindati. Tena maggena sesā gacchanti. Athekasmiṃ kāle pañca māse vasso vuṭṭho ahosi. Haṃsā khīṇagocarā ‘‘kiṃ nu kho kattabba’’nti mantetvā ‘‘mayaṃ jīvantā aṇḍāni labhissāmā’’ti paṭhamaṃ aṇḍāni khādiṃsu, tato potake, tato jiṇṇahaṃse. Pañcamāsaccayena vassaṃ apagataṃ. Makkaṭako pañca jālāni vinandhi. Haṃsā sakajātikānaṃ maṃsaṃ khāditvā appathāmā jātā. Dviguṇakoṭṭhāsalābhī haṃsataruṇo jāle paharitvā cattāri bhindi, pañcamaṃ chindituṃ nāsakkhi, tattheva laggi. Athassa sīsaṃ vijjhitvā makkaṭako lohitaṃ pivi. Aññopi āgantvā jālaṃ pahari, sopi tattheva laggīti evaṃ sabbesaṃ makkaṭako lohitaṃ pivi. Tadā dhataraṭṭhakulaṃ ucchinnanti vadanti. Tena vuttaṃ ‘‘sabbe abbhatthataṃgatā’’ti.</p>



<p class="bodytext"><span class="bld">Evameva tuva</span>nti yathā ete haṃsā abhakkhaṃ sakajātikamaṃsaṃ khādiṃsu, tathā tvampi khādasi, sakalanagaraṃ bhayappattaṃ, virama, mahārājāti. <span class="bld">Tasmā pabbājayanti ta</span>nti yasmā abhakkhaṃ sakajātikamaṃsaṃ bhakkhesi, tasmā ime nagaravāsino taṃ raṭṭhā pabbājayanti.</p>



<p class="bodytext">Rājā aññampi upamaṃ vattukāmo ahosi. Nāgarā pana uṭṭhāya, ‘‘sāmi senāpati, kiṃ karosi, kiṃ manussamaṃsakhādakaṃ coraṃ gahetvā vicarasi, sace na viramissati, raṭṭhato naṃ pabbājehī’’ti vatvā nāssa kathetuṃ adaṃsu. Rājā bahūnaṃ kathaṃ sutvā bhīto puna vattuṃ nāsakkhi. Punapi naṃ senāpati ‘‘kiṃ mahārāja viramituṃ sakkhissasi, udāhu na sakkhissasī’’ti vatvā ‘‘na sakkomī’’ti vutte sabbaṃ orodhagaṇañca puttadhītaro ca sabbālaṅkārapaṭimaṇḍite passe ṭhapetvā, ‘‘mahārāja, ime ñātimaṇḍale ceva amaccagaṇañca rajjasiriñca olokehi, mā vinassi, virama manussamaṃsato’’ti āha. Rājā ‘‘na <a name="M5.0510"></a> mayhaṃ ete manussamaṃsato piyatarā’’ti vatvā ‘‘tena hi, mahārāja, imamhā nagarā ca raṭṭhā ca nikkhamathā’’ti vutte, ‘‘kāḷahatthi, na me rajjenattho, nagarā nikkhamāmi, ekaṃ pana me khaggañca rasakañca bhājanañca dehī’’ti āha. Athassa khaggañca maṃsapacanabhājanañca pacchiñca ukkhipāpetvā rasakañca datvā raṭṭhā pabbājanīyakammaṃ kariṃsu.</p>



<p class="bodytext">So khaggañca rasakañca <a name="P5.0471"></a> ādāya nagarā nikkhamitvā araññaṃ pavisitvā ekasmiṃ nigrodhamūle vasanaṭṭhānaṃ katvā tattha vasanto aṭavimagge ṭhatvā manusse māretvā āharitvā rasakassa deti. Sopissa maṃsaṃ pacitvā upanāmeti. Evaṃ ubhopi jīvanti. Manussagahaṇakāle ‘‘ahaṃ are manussacoro porisādo’’ti vatvā tasmiṃ pakkhante koci sakabhāvena saṇṭhātuṃ na sakkoti, sabbe bhūmiyaṃ patanti. Tesu yaṃ icchati, taṃ uddhaṃpādaṃ adhosīsaṃ <a name="V5.0468"></a> katvā āharitvā rasakassa deti. So ekadivasaṃ araññe kañci manussaṃ alabhitvā āgato rasakena ‘‘kiṃ devā’’ti vutte ‘‘uddhane ukkhaliṃ āropehī’’ti āha. ‘‘Maṃsaṃ kahaṃ, devā’’ti? ‘‘Labhissāmahaṃ maṃsa’’nti. So ‘‘natthi me dāni jīvita’’nti kampamāno uddhane aggiṃ katvā ukkhaliṃ āropesi. Atha naṃ porisādo asinā māretvā maṃsaṃ pacitvā khādi. Tato paṭṭhāya ekakova jāto sayameva pacitvā khādati. ‘‘Porisādo magge maggapaṭipanne hanatī’’ti sakalajambudīpe pākaṭo ahosi.</p>



<p class="bodytext">Tadā eko sampannavibhavo brāhmaṇo pañcahi sakaṭasatehi vohāraṃ karonto pubbantato aparantaṃ sañcarati. So cintesi – ‘‘porisādo nāma kira coro antarāmagge manusse māresi, dhanaṃ datvā taṃ aṭaviṃ atikkamissāmī’’ti. So aṭavimukhavāsīnaṃ manussānaṃ ‘‘tumhe maṃ aṭavito atikkāmethā’’ti sahassaṃ datvā tehi saddhiṃ maggaṃ paṭipajji. Gacchanto ca brāhmaṇo sabbasatthaṃ purato katvā sayaṃ nhātānulitto sabbālaṅkārapaṭimaṇḍito setagoṇayutte sukhayānake nisinno tehi aṭavivāsikapurisehi parivuto sabbapacchato agamāsi. Tasmiṃ khaṇe porisādo rukkhaṃ āruyha purise upadhārento sesamanussesu ‘‘kiṃ imesu mayā khāditabbaṃ atthī’’ti vigatacchando hutvā brāhmaṇaṃ diṭṭhakālato paṭṭhāya taṃ khāditukāmatāya paggharitakheḷo ahosi. So tasmiṃ attano santikaṃ āgate rukkhato <a name="M5.0511"></a> oruyha ‘‘ahaṃ <a name="P5.0472"></a> are porisādo’’ti nāmaṃ tikkhattuṃ sāvetvā khaggaṃ parivattento vālukāya tesaṃ akkhīni pūrento viya pakkhandi. Ekopi ṭhātuṃ samattho nāma natthi, sabbe bhūmiyaṃ urena nipajjiṃsu. So sukhayānake nisinnaṃ brāhmaṇaṃ pāde gahetvā piṭṭhiyaṃ adhosīsakaṃ olambetvā sīsaṃ gopphakehi paharanto ukkhipitvā pāyāsi.</p>



<p class="bodytext">Tadā te purisā uṭṭhāya, ‘‘bho, purisā mayaṃ brāhmaṇassa hatthato kahāpaṇasahassaṃ gaṇhimhā, ko nāma amhākaṃ purisakāro, sakkontā vā asakkontā vā thokaṃ anubandhāmā’’ti vatvā anubandhiṃsu. Porisādopi nivattitvā olokento kañci aditvā saṇikaṃ pāyāsi. Tasmiṃ khaṇe thāmasampanno eko sūrapuriso vegena taṃ pāpuṇi. So taṃ disvā ekaṃ vatiṃ laṅghanto khadirakhāṇukaṃ akkami, khāṇuko piṭṭhipādena nikkhami. Lohitena paggharantena laṅghamāno yāti. Atha naṃ so disvā, ‘‘bho, mayā esa viddho, kevalaṃ tumhe pacchato etha, gaṇhissāmi na’’nti āha. Te dubbalabhāvaṃ ñatvā taṃ anubandhiṃsu. So tehi anubaddhabhāvaṃ ñatvā brāhmaṇaṃ vissajjetvā attānaṃ sotthimakāsi. Atha aṭavivāsikapurisā brāhmaṇassa laddhakālato paṭṭhāya ‘‘kiṃ amhākaṃ corenā’’ti tato nivattiṃsu.</p>



<p class="bodytext">Porisādopi <a name="V5.0469"></a> attano nigrodhamūlaṃ gantvā pārohantaraṃ pavisitvā nipanno, ‘‘ayye rukkhadevate, sace me sattāhabbhantareyeva vaṇaṃ phāsukaṃ kātuṃ sakkhissasi, sakalajambudīpe ekasatakhattiyānaṃ galalohitena tava khandhaṃ dhovitvā antehi parikkhipitvā pañcamadhuramaṃsena balikammaṃ karissāmī’’ti āyācanaṃ kari. Tassa annapānamaṃsaṃ alabhantassa sarīraṃ sussitvā antosattāheyeva vaṇo phāsuko ahosi. So devatānubhāvena tassa phāsukabhāvaṃ sallakkhesi. So katipāhaṃ manussamaṃsaṃ khāditvā balaṃ gahetvā cintesi – ‘‘bahupakārā me devatā, āyācanā assā muccissāmī’’ti. So khaggaṃ ādāya rukkhamūlato nikkhamitvā <a name="P5.0473"></a> ‘‘rājāno ānessāmī’’ti pāyāsi. Atha naṃ purimabhave yakkhakāle ekato manussamaṃsakhādako sahāyakayakkho anuvicarantaṃ disvā ‘‘ayaṃ mama atītabhave sahāyo’’ti ñatvā, ‘‘samma, maṃ sañjānāsī’’ti pucchi. ‘‘Na sañjānāmī’’ti. Athassa purimabhave katakāraṇaṃ <a name="M5.0512"></a> kathesi. So taṃ sañjānitvā paṭisanthāramakāsi. ‘‘Kahaṃ nibbattosī’’ti puṭṭho nibbattaṭṭhānañca raṭṭhā pabbājitakāraṇañca idāni vasanaṭṭhānañca khāṇunā viddhakāraṇañca devatāya āyācanāmocanatthaṃ gamanakāraṇañca sabbaṃ ārocetvā ‘‘tayāpi mametaṃ kiccaṃ nittharitabbaṃ, ubhopi gacchāma, sammā’’ti āha. ‘‘Samma na gaccheyyāhaṃ, ekaṃ pana me kammaṃ atthi, ahaṃ kho pana anagghaṃ padalakkhaṇaṃ nāma ekaṃ mantaṃ jānāmi, so balañca javañca saddañca karoti, taṃ mantaṃ gaṇhāhī’’ti. So ‘‘sādhū’’ti sampaṭicchi. Yakkhopissa taṃ datvā pakkāmi.</p>



<p class="bodytext">Porisādo mantaṃ uggahetvā tato paṭṭhāya vātajavo atisūro ahosi. So sattāhabbhantareyeva ekasatarājāno uyyānādīni gacchante disvā vātavegena pakkhanditvā ‘‘ahaṃ are manussacoro porisādo’’ti nāmaṃ sāvetvā vagganto nadanto bhayappatte katvā pāde gahetvā adhosīsake katvā paṇhiyā sīsaṃ paharanto vātavegena netvā hatthatalesu chiddāni katvā rajjuyā āvunitvā nigrodharukkhe olambesi aggapādaṅgulīhi bhūmiyaṃ phusamānāhi. Te sabbe rājāno vāte paharante milātakuraṇḍakadāmāni viya parivattantā olambiṃsu. ‘‘Sutasomo pana me piṭṭhiācariyo hoti, sace gaṇhissāmi, sakalajambudīpo tuccho bhavissatī’’ti taṃ na nesi. So ‘‘balikammaṃ karissāmī’’ti aggiṃ katvā sūle tacchanto nisīdi. Rukkhadevatā taṃ kiriyaṃ disvā ‘‘mayhaṃ kiresa balikammaṃ karoti, vaṇampissa mayā kiñci phāsukaṃ kataṃ natthi, idāni imesaṃ mahāvināsaṃ <a name="P5.0474"></a> karissati, kiṃ nu kho kattabba’’nti cintetvā ‘‘ahaṃ etaṃ vāretuṃ na sakkhissāmī’’ti cātumahārājikānaṃ santikaṃ gantvā tamatthaṃ kathetvā ‘‘nivāretha na’’nti āha. Tehipi ‘‘na mayaṃ porisādassa kammaṃ nivāretuṃ sakkhissāmā’’ti vutte ‘‘ko sakkhissatī’’ti pucchitvā ‘‘sakko, devarājā’’ti sutvā <a name="V5.0470"></a> sakkaṃ upasaṅkamitvā tamatthaṃ kathetvā ‘‘nivāretha na’’nti āha. Sopi ‘‘nāhaṃ sakkomi nivāretuṃ, samatthaṃ pana ācikkhissāmī’’ti vatvā ‘‘konāmo’’ti vutte ‘‘sadevake loke añño natthi, kururaṭṭhe pana indapatthanagare korabyarājaputto sutasomo nāma taṃ nibbisevanaṃ katvā damessati, rājūnañca jīvitaṃ dassati, tañca manussamaṃsā oramāpessati, sakalajambudīpe amataṃ viya dhammaṃ abhisiñcissati, sacepi rājūnaṃ <a name="M5.0513"></a> jīvitaṃ dātukāmo, ‘sutasomaṃ ānetvā balikammaṃ kātuṃ vaṭṭatī’ti vadehī’’ti āha.</p>



<p class="bodytext">Sā ‘‘sādhū’’ti sampaṭicchitvā khippaṃ āgantvā pabbajitavesena tassa avidūre pāyāsi. So padasaddena ‘‘rājā nu kho koci palāto bhavissatī’’ti olokento taṃ disvā ‘‘pabbajitā nāma khattiyāva, imaṃ gahetvā ekasataṃ pūretvā balikammaṃ karissāmī’’ti uṭṭhāya asihattho anubandhi, tiyojanaṃ anubandhitvāpi taṃ pāpuṇituṃ nāsakkhi, gattehi sedā mucciṃsu. So cintesi – ‘‘ahaṃ pubbe hatthimpi assampi rathampi dhāvantaṃ anubandhitvā gaṇhāmi, ajja imaṃ pabbajitaṃ sakāya gatiyā gacchantaṃ sabbathāmena dhāvantopi gaṇhituṃ na sakkomi, kiṃ nu kho kāraṇa’’nti. Tato so ‘‘pabbajitā nāma vacanakarā honti, ‘tiṭṭhā’ti naṃ vatvā ṭhitaṃ gahessāmī’’ti cintetvā ‘‘tiṭṭha, samaṇā’’ti āha. ‘‘Ahaṃ tāva ṭhito, tvaṃ pana dhāvituṃ vāyāmamakāsī’’ti. Atha naṃ, ‘‘bho, pabbajitā nāma jīvitahetupi alikaṃ na bhaṇanti, tvaṃ pana musāvādaṃ kathesī’’ti vatvā gāthamāha –</p>



<p class="hangnum"><span class="newparamark" id="kn14b_21_para393"></span><a name="para393"></a><span class="paranum">393</span>.</p>



<p class="gatha1"> ‘‘Tiṭṭhāhīti <a name="P5.0475"></a> mayā vutto, so tvaṃ gacchasi pammukho;</p>



<p class="gatha2">Aṭṭhito tvaṃ ṭhitomhīti, lapasi brahmacārini;</p>



<p class="gathalast">Idaṃ te samaṇāyuttaṃ, asiñca me maññasi kaṅkapatta’’nti.</p>



<p class="bodytext">Tassattho – samaṇa, tiṭṭhāhi iti vacanaṃ mayā vutto so tvaṃ pammukho parammukho hutvā gacchasi, brahmacārini aṭṭhito samāno tvaṃ ṭhito amhi iti lapasi, asiñca me kaṅkapattaṃ maññasīti.</p>



<p class="bodytext">Tato devatā gāthādvayamāha –</p>



<p class="hangnum"><span class="newparamark" id="kn14b_21_para394"></span><a name="para394"></a><span class="paranum">394</span>.</p>



<p class="gatha1"> ‘‘Ṭhitohamasmī sadhammesu rāja, na nāmagottaṃ parivattayāmi;</p>



<p class="gatha2">Corañca loke aṭhitaṃ vadanti;</p>



<p class="gathalast">Āpāyikaṃ nerayikaṃ ito cutaṃ.</p>



<p class="hangnum"><span class="newparamark" id="kn14b_21_para395"></span><a name="para395"></a><span class="paranum">395</span>.</p>



<p class="gatha1"> ‘‘Sace <a name="V5.0471"></a> tvaṃ saddahasi rāja, sutaṃ gaṇhāhi khattiya;</p>



<p class="gathalast">Tena yaññaṃ yajitvāna, evaṃ saggaṃ gamissasī’’ti.</p>



<p class="bodytext">Tattha <a name="M5.0514"></a> <span class="bld">sadhammesū</span>ti, mahārāja, ahaṃ sakesu dasasu kusalakammapathadhammesu ṭhito <span class="bld">asmi</span> bhavāmi. <span class="bld">Na nāmagotta</span>nti tvaṃ pubbe daharakāle brahmadatto hutvā pitari kālakate bārāṇasiṃ rajjaṃ labhitvā bārāṇasirājā jāto, taṃ nāmaṃ jahitvā porisādo hutvā idāni kammāsapādo jāto, khattiyakule jātopi abhakkhaṃ manussamaṃsaṃ yasmā bhakkhesi, tasmā attano nāmagottaṃ yathā parivattesi, tathā ahaṃ attano nāmagottaṃ na parivattayāmi. <span class="bld">Corañcā</span>ti loke corañca dasakusalakammapathesu aṭhitaṃ nāma vadanti. <span class="bld">Ito cuta</span>nti ito cutaṃ hutvā apāye niraye patiṭṭhitaṃ. Khattiya, bhūmipāla mahārāja, tvaṃ mama vacanaṃ sace saddahasi, sutasomaṃ gaṇhāhi, tena sutasomena yaññaṃ yajitvāna evaṃ saggaṃ gamissasi. Bho, porisāda musāvādi tayā mayhaṃ ‘‘sakalajambudīpe rājāno ānetvā bahikammaṃ karissāmī’’ti paṭissutaṃ, idāni ye vā te vā dubbalarājāno ānesi, jambudīpatale jeṭṭhakaṃ sutasomarājānaṃ sace tvaṃ na ānessasi, vacanaṃ te musā nāma hoti, tasmā sutasomaṃ gaṇhāhīti.</p>



<p class="bodytext">Evañca pana vatvā devatā pabbajitavesaṃ antaradhāpetvā sakena vaṇṇena ākāse taruṇasūriyo viya jalamānā aṭṭhāsi. So tassā kathaṃ sutvā rūpañca oloketvā ‘‘kāsi tva’’nti āha. Imasmiṃ ‘‘rukkhe nibbattadevatā’’ti. So ‘‘diṭṭhā me attano, devatā’’ti tussitvā, ‘‘sāmi devarāja, mā sutasomassa kāraṇā cintayi, attano rukkhaṃ <a name="P5.0476"></a> pavisā’’ti āha. Devatā tassa passantasseva rukkhaṃ pāvisi. Tasmiṃ khaṇe sūriyo atthaṅgato, cando uggato. Porisādo vedaṅgakusalo nakkhattacāraṃ jānāti. So nabhaṃ oloketvā ‘‘sve phussanakkhattaṃ bhavissati, sutasomo nhāyituṃ uyyānaṃ gamissati, tattha gaṇhissāmi, ārakkho panassa mahā bhavissati, samantā tiyojanaṃ sakalanagaravāsino rakkhantā carissanti, asaṃvihite ārakkhe paṭhamayāmeyeva <a name="M5.0515"></a> migājinaṃ uyyānaṃ gantvā maṅgalapokkharaṇiṃ otaritvā ṭhassāmī’’ti cintetvā tattha gantvā pokkharaṇiṃ oruyha padumapattena sīsaṃ paṭicchādetvā aṭṭhāsi. Tassa tejena macchakacchapādayo osakkitvā udakapariyante vaggavaggā hutvā vicariṃsu.</p>



<p class="bodytext">Kuto pana laddhoyaṃ tejoti? Pubbayogavasena. So hi kasapadasabalassa kāle khīrasalākabhattaṃ paṭṭhapesi, tena mahāthāmo ahosi. Aggisālañca kāretvā bhikkhusaṅghassa sītavinodanatthaṃ <a name="V5.0472"></a> aggiñca dārūni ca dārucchedanavāsiñca pharasuñca adāsi, tena tejavā ahosi.</p>



<p class="bodytext">Evaṃ tasmiṃ antouyyānaṃ gateyeva balavapaccūsasamaye samantā tiyojanaṃ ārakkhaṃ gaṇhiṃsu. Rājāpi pātova bhuttapātarāso alaṅkatahatthikkhandhavaragato caturaṅginiyā senāya parivuto nagarato nikkhami. Tadā takkasilato nando nāma brāhmaṇo catasso satārahā gāthāyo ādāya vīsatiyonajasataṃ maggaṃ atikkamitvā taṃ nagaraṃ patvā dvāragāme vasitvā sūriye uggate nagaraṃ pavisanto rājānaṃ pācīnadvārena nikkhantaṃ disvā hatthaṃ pasāretvā jayāpesi. Rājā disācakkhuko hutvā gacchanto unnatappadese ṭhitassa brāhmaṇassa pasāritahatthaṃ disvā hatthinā taṃ upasaṅkamitvā pucchi –</p>



<p class="hangnum"><span class="newparamark" id="kn14b_21_para396"></span><a name="para396"></a><span class="paranum">396</span>.</p>



<p class="gatha1"> ‘‘Kismiṃ nu raṭṭhe tava jātibhūmi, atha kena atthena idhānupatto;</p>



<p class="gathalast">Akkhāhi <a name="P5.0477"></a> me brāhmaṇa etamatthaṃ, kimicchasī demi tayajja patthita’’nti.</p>



<p class="bodytext">Tassattho – bho brāhmaṇa, tava jātibhūmi kismiṃ raṭṭhe atthi nu, kena atthena payojanena hetubhūtena ida imasmiṃ nagare anuppatto, bho brāhmaṇa, mayā pucchito so tvaṃ etamatthaṃ etaṃ payojanaṃ me mayhaṃ akkhāhi kathehi, tayā patthitavatthuṃ te tuyhaṃ ajja idāni dadāmi, kiṃ vatthuṃ icchasīti.</p>



<p class="bodytext">Atha <a name="M5.0516"></a> naṃ so gāthamāha –</p>



<p class="hangnum"><span class="newparamark" id="kn14b_21_para397"></span><a name="para397"></a><span class="paranum">397</span>.</p>



<p class="gatha1"> ‘‘Gāthā catasso dharaṇīmahissara, sugambhīratthā varasāgarūpamā;</p>



<p class="gathalast">Taveva atthāya idhāgatosmi, suṇohi gāthā paramatthasaṃhitā’’ti.</p>



<p class="bodytext">Tattha <span class="bld">dharaṇīmahissarā</span>ti bhūmipāla catasso gāthā kiṃ bhūtā?. Sugambhīratthā varasāgarūpamā, <span class="bld">taveva</span> tava eva atthāya idha ṭhānaṃ anuppatto <span class="bld">asmi</span> bhavāmi. <span class="bld">Suṇohī</span>ti kassapadasabalena desitā paramatthasaṃhitā imā satārahā gāthāyo suṇohīti attho.</p>



<p class="bodytext">Iti vatvā, ‘‘mahārāja, imā kassapadasabalena desitā catasso satārahā gāthāyo ‘‘tumhe sutavittakā’ti sutvā tumhākaṃ desetuṃ āgatomhī’’ti āha. Rājā tuṭṭhamānaso hutvā, ‘‘ācariya<a name="V5.0473"></a>, suṭṭhu te āgataṃ, mayā pana nivattituṃ na sakkā, ajja phussanakkhattayogena sīsaṃ nhāyituṃ āgatomhi, ahaṃ punadivase āgantvā sossāmi, tvaṃ mā ukkaṇṭhī’’ti vatvā ‘‘gacchatha brāhmaṇassa asukagehe sayanaṃ paññāpetvā ghāsacchādanaṃ saṃvidahathā’’ti amacce āṇāpetvā uyyānaṃ pāvisi. Taṃ aṭṭhārasahatthena pākārena parikkhittaṃ ahosi. Taṃ aññamaññaṃ saṅghaṭṭentā samantā hatthino parikkhipiṃsu, tato assā, tato rathā, tato dhanuggahā, tato pattīti, saṅkhubhitamahāsamuddo viya unnādento balakāyo ahosi. Atha rājā oḷārikāni ābharaṇāni omuñcitvā massukammaṃ kāretvā ubbaṭṭitasarīro pokkharaṇiyā anto rājavibhavena nhatvā paccuttaritvā udakaggahaṇasāṭakena nivāsetvā aṭṭhāsi. Athassa dussagandhamālālaṅkāre upanayiṃsu. Porisādo cintesi – ‘‘rājā alaṅkatakāle bhāriko bhavissati, sallahukakāleyeva naṃ gaṇhissāmī’’ti. So <a name="P5.0478"></a> nadanto vagganto udake macchaṃ āluḷento vijjulatā viya matthake khaggaṃ paribbhamento ‘‘ahaṃ are manussacoro porisādo’’ti nāmaṃ sāvetvā aṅguliṃ nalāṭe ṭhapetvā udakā uttari. Tassa saddaṃ sutvāva hatthārohā hatthīhi, assārohā <a name="M5.0517"></a> assehi, rathārohā rathehi bhassiṃsu. Balakāyo gahitagahitāni āvudhāni chaḍḍetvā urena bhūmiyaṃ nipajji.</p>



<p class="bodytext">Porisādo sutasomaṃ ukkhipitvā gaṇhi, sesarājāno pāde gahetvā adhosīsake katvā paṇhiyā sīsaṃ paharanto gacchati. Bodhisattaṃ pana upagantvā onato ukkhipitvā khandhe nisīdāpesi. So ‘‘dvārena gamanaṃ papañco bhavissatī’’ti sammukhaṭṭhāneyeva aṭṭhārasahatthaṃ pākāraṃ laṅghitvā purato galitamadamattavāraṇakumbhe akkamitvā pabbatakūṭāni pātento viya vātajavānaṃ assatarānaṃ piṭṭhe akkamanto pātetvā rathadhurarathasīsesu akkamitvā bhamikaṃ bhamanto viya nīlaphalakāni nigrodhapattāni maddanto viya ekavegeneva tiyojanamattaṃ maggaṃ gantvā ‘‘atthi nu kho koci sutasomassatthāya pacchato āgacchanto’’ti oloketvā kañci aditvā saṇikaṃ gacchanto sutasomassa kesehi udakabindūni attano ure patitāni disvā ‘‘maraṇassa abhāyanto nāma natthi, sutasomopi maraṇabhayena rodati maññe’’ti cintetvā āha –</p>



<p class="hangnum"><span class="newparamark" id="kn14b_21_para398"></span><a name="para398"></a><span class="paranum">398</span>.</p>



<p class="gatha1"> ‘‘Na ve rudanti matimanto sapaññā, bahussutā ye bahuṭhānacintino;</p>



<p class="gathalast">Dīpañhi etaṃ paramaṃ narānaṃ, yaṃ paṇḍitā sokanudā bhavanti.</p>



<p class="hangnum"><span class="newparamark" id="kn14b_21_para399"></span><a name="para399"></a><span class="paranum">399</span>.</p>



<p class="gatha1"> ‘‘Attānaṃ <a name="V5.0474"></a> ñātī udāhu puttadāraṃ, dhaññaṃ dhanaṃ rajataṃ jātarūpaṃ;</p>



<p class="gathalast">Kimeva <a name="P5.0479"></a> tvaṃ sutasomānutappe, korabyaseṭṭha vacanaṃ suṇoma teta’’nti.</p>



<p class="bodytext">Tattha, bho sutasoma mahārāja, ye paṇḍitā kiṃ bhūtā? <span class="bld">Matimanto</span> atthānatthaṃ kāraṇākāraṇaṃ jānanapaññāya samannāgatā, <span class="bld">sappaññā</span> vicaraṇapaññāya samannāgatā, <span class="bld">bahussutā</span> bahussutadharā <span class="bld">bahuṭṭhānacintino</span> bahukāraṇacintanasīlā, te paṇḍitā maraṇabhaye uppanne sati bhītā hutvā <span class="bld">ve</span> ekantena <span class="bld">na rudanti</span> na paridevanti. <span class="bld">Dīpaṃ hī</span>ti, bho sutasoma <a name="M5.0518"></a> mahārāja hi kasmā pana vadāmi, mahāsamudde bhinnanāvānaṃ vāṇijakānaṃ janānaṃ patiṭṭhābhūtaṃ mahādīpaṃ iva, evampi tathā etaṃ paṇḍitaṃ appaṭisaraṇānaṃ narānaṃ paramaṃ. <span class="bld">Yaṃ</span> yena kāraṇena ye paṇḍitā sokīnaṃ janānaṃ sokanudā bhavanti, bho sutasoma mahārāja, tvaṃ maraṇabhayena paridevīti maññe maññāmi. <span class="bld">Attāna</span>nti, bho sutasoma mahārāja, attahetu udāhu ñātihetu puttadārahetu udāhu dhaññadhanarajatajātarūpahetu <span class="bld">kimeva tvaṃ</span> kimeva dhammajātaṃ tvaṃ <span class="bld">anutappe</span> anutappeyyāsi. <span class="bld">Korabyaseṭṭha</span> kururaṭṭhavāsīnaṃ seṭṭha uttama, bho mahārāja, etaṃ tava vacanaṃ suṇomāti.</p>



<p class="bodytext">Sutasomo āha –</p>



<p class="hangnum"><span class="newparamark" id="kn14b_21_para400"></span><a name="para400"></a><span class="paranum">400</span>.</p>



<p class="gatha1"> ‘‘Nevāhamattānamanutthunāmi, na puttadāraṃ na dhanaṃ na raṭṭhaṃ;</p>



<p class="gathalast">Satañca dhammo carito purāṇo, taṃ saṅgaraṃ brāhmaṇassānutappe.</p>



<p class="hangnum"><span class="newparamark" id="kn14b_21_para401"></span><a name="para401"></a><span class="paranum">401</span>.</p>



<p class="gatha1"> ‘‘Kato mayā saṅgaro brāhmaṇena, raṭṭhe sake issariye ṭhitena;</p>



<p class="gathalast">Taṃ saṅgaraṃ brāhmaṇasappadāya, saccānurakkhī punarāvajissa’’nti.</p>



<p class="bodytext">Tattha <span class="bld">nevāhamattānamanutthunāmī</span>ti ahaṃ tāva attatthāya neva rodāmi na socāmi, imesampi puttādīnaṃ atthāya na rodāmi na socāmi, apica kho pana <span class="bld">sataṃ</span> paṇḍitānaṃ carito purāṇadhammo atthi, yaṃ saṅgaraṃ katvā pacchā anutappanaṃ nāma, taṃ saṅgaraṃ brāhmaṇassa ahaṃ anusocāmīti attho<a name="M5.0519"></a>. <span class="bld">Saccānurakkhī</span>ti saccaṃ anurakkhanto. So hi brāhmaṇo takkasilato kassapadasabalena desitā catasso satārahā gāthāyo ādāya āgato, tassāhaṃ āgantukavattaṃ kāretvā ‘‘nhatvā āgato suṇissāmi, yāva mamāgamanā āgamehī’’ti saṅgaraṃ katvā āgato, tvaṃ tā gāthāyo sotuṃ adatvāva maṃ gaṇhi. Sace maṃ vissajjesi, taṃ dhammaṃ sutvā saccānurakkhī punarāvajissāmīti vadati.</p>



<p class="bodytext">Atha <a name="V5.0475"></a> naṃ porisādo āha –</p>



<p class="hangnum"><span class="newparamark" id="kn14b_21_para401"></span><a name="para401"></a><span class="paranum">401</span>.</p>



<p class="gatha1"> ‘‘Nevāhametaṃ abhisaddahāmi, sukhī naro maccumukhā pamutto;</p>



<p class="gathalast">Amittahatthaṃ punarāvajeyya, korabyaseṭṭha na hi maṃ upesi.</p>



<p class="hangnum"><span class="newparamark" id="kn14b_21_para403"></span><a name="para403"></a><span class="paranum">403</span>.</p>



<p class="gatha1"> ‘‘Mutto <a name="P5.0480"></a> tuvaṃ porisādassa hatthā, gantvā sakaṃ mandiraṃ kāmakāmī;</p>



<p class="gathalast">Madhuraṃ piyaṃ jīvitaṃ laddha rāja, kuto tuvaṃ ehisi me sakāsa’’nti.</p>



<p class="bodytext">Tattha <span class="bld">sukhī</span>ti sukhappatto hutvā. <span class="bld">Maccumukhā pamutto</span>ti mādisassa corassa hatthato muttatāya maraṇamukhā mutto nāma hutvā <span class="bld">amittahatthaṃ punarāvajeyya</span> āgaccheyya, ahaṃ etaṃ vacanaṃ neva abhisaddahāmi, korabyaseṭṭha tvaṃ mama santikaṃ na hi upesi. <span class="bld">Mutto</span>ti sutasoma tuvaṃ porisādassa hatthato mutto. <span class="bld">Sakaṃ mandira</span>nti rājadhānigehaṃ gantvā. <span class="bld">Kāmakāmī</span>ti kāmaṃ kāmayamāno. <span class="bld">Laddhā</span>ti ativiya piyaṃ jīvitaṃ labhitvā tuvaṃ <span class="bld">me</span> mama santike <span class="bld">kuto</span> kena nāma kāraṇena ehisi.</p>



<p class="bodytext">Taṃ <a name="M5.0520"></a> sutvā mahāsatto sīho viya asambhito āha –</p>



<p class="hangnum"><span class="newparamark" id="kn14b_21_para404"></span><a name="para404"></a><span class="paranum">404</span>.</p>



<p class="gatha1"> ‘‘Mataṃ vareyya parisuddhasīlo, na jīvitaṃ garahito pāpadhammo;</p>



<p class="gathalast">Na hi taṃ naraṃ tāyati duggatīhi, yassāpi hetu alikaṃ bhaṇeyya.</p>



<p class="hangnum"><span class="newparamark" id="kn14b_21_para405"></span><a name="para405"></a><span class="paranum">405</span>.</p>



<p class="gatha1"> ‘‘Sacepi vāto girimāvaheyya, cando ca sūriyo ca chamā pateyyuṃ;</p>



<p class="gathalast">Sabbā ca najjo paṭisotaṃ vajeyyuṃ, na tvevahaṃ rāja musā bhaṇeyyaṃ.</p>



<p class="hangnum"><span class="newparamark" id="kn14b_21_para406"></span><a name="para406"></a><span class="paranum">406</span>.</p>



<p class="gatha1"> ‘‘Nabhaṃ phaleyya udadhīpi susse, saṃvattaye bhūtadharā vasundharā;</p>



<p class="gathalast">Siluccayo meru samūlamuppate, na tvevahaṃ rāja musā bhaṇeyya’’nti.</p>



<p class="bodytext">Tattha <span class="bld">mataṃ vareyyā</span>ti porisāda yo naro parisuddhasīlo jīvitahetu aṇumattampi pāpaṃ na karoti, sīlasampanno hutvā vareyya taṃ maraṇaṃ iccheyya, garahito pāpadhammo taṃ jīvitaṃ na seyyo, dussīlo puggalo yassāpi hetu attādinopi hetu alikaṃ vacanaṃ bhaṇeyya, taṃ naraṃ evarūpaṃ duggatīhi taṃ alikaṃ na tāyate. <span class="bld">Sacepi vāto girimāvaheyyā</span>ti, samma porisāda, tayā saddhiṃ ekācariyakule <a name="V5.0476"></a> sikkhito evarūpo sahāyako hutvā ahaṃ jīvitahetu musā na kathemi, kiṃ na saddahasi. Sace puratthimādibhedo vāto uṭṭhāya mahantaṃ giriṃ tūlapicuṃ viya ākāse āvaheyya, cando ca sūriyo ca attano attano vimānena saddhiṃ <span class="bld">chamā</span> pathaviyaṃ pateyyuṃ, sabbāpi najjo patisotaṃ vajeyyuṃ, bho porisāda<a name="M5.0521"></a>, evarūpaṃ vacanaṃ sace bhaṇeyya, taṃ saddahitabbaṃ, ahaṃ musā bhaṇeyyaṃ iti vacanaṃ tuyhaṃ janehi vuttaṃ, na tveva taṃ saddahitabbaṃ.</p>



<p class="bodytext">Evaṃ vuttepi so na saddahiyeva. Atha bodhisatto ‘‘ayaṃ mayhaṃ na saddahati, sapathenapi naṃ saddahāpessāmī’’ti cintetvā, ‘‘samma porisāda, khandhato tāva maṃ otārehi, sapathaṃ katvā taṃ saddahāpessāmī’’ti vutte tena otāretvā bhūmiyaṃ ṭhapito sapathaṃ karonto āha –</p>



<p class="hangnum"><span class="newparamark" id="kn14b_21_para407"></span><a name="para407"></a><span class="paranum">407</span>.</p>



<p class="gatha1"> ‘‘Asiñca <a name="P5.0481"></a> sattiñca parāmasāmi, sapathampi te samma ahaṃ karomi;</p>



<p class="gathalast">Tayā pamutto anaṇo bhavitvā, saccānurakkhī punarāvajissa’’nti.</p>



<p class="bodytext">Tassattho – samma porisāda, sace icchasi, evarūpehi āvudhehi saṃvihitārakkhe khattiyakule me nibbatti nāma mā hotūti asiñca sattiñca parāmasāmi. Sace aññehi rājūhi akattabbaṃ aññaṃ vā yaṃ icchasi, taṃ sapathampi te, samma, ahaṃ karomi. Yathāhaṃ tayā pamutto gantvā brāhmaṇassa anaṇo hutvā saccamanurakkhanto punarāgamissāmīti.</p>



<p class="bodytext">Tato porisādo ‘‘ayaṃ sutasomo khattiyehi akattabbaṃ sapathaṃ karoti, kiṃ me iminā, esa etu vā mā vā, ahampi khattiyarājā, mameva bāhulohitaṃ gahetvā devatāya balikammaṃ karissāmi, ayaṃ ativiya kilamatī’’ti cintetvā –</p>



<p class="hangnum"><span class="newparamark" id="kn14b_21_para408"></span><a name="para408"></a><span class="paranum">408</span>.</p>



<p class="gatha1"> ‘‘Yo te kato saṅgaro brāhmaṇena, raṭṭhe sake issariye ṭhitena;</p>



<p class="gathalast">Taṃ saṅgaraṃ brāhmaṇasappadāya, saccānurakkhī punarāvajassū’’ti.</p>



<p class="bodytext">Tattha <span class="bld">punarāvajassū</span>ti puna āgaccheyyāsi.</p>



<p class="bodytext">Atha naṃ mahāsatto, ‘‘samma, mā cintayi, catasso satārahā gāthā sutvā dhammakathikassa pūjaṃ katvā pātovāgamissāmī’’ti vatvā gāthamāha –</p>



<p class="hangnum"><span class="newparamark" id="kn14b_21_para409"></span><a name="para409"></a><span class="paranum">409</span>.</p>



<p class="gatha1"> ‘‘Yo <a name="M5.0522"></a><a name="V5.0477"></a> me kato saṅgaro brāhmaṇena, raṭṭhe sake issariye ṭhitena;</p>



<p class="gathalast">Taṃ saṅgaraṃ brāhmaṇasappadāya, saccānurakkhī punarāvajissa’’nti.</p>



<p class="bodytext">Atha naṃ porisādo, ‘‘mahārāja, tumhe khattiyehi akattabbaṃ sapathaṃ karittha, taṃ anussareyyāthā’’ti vatvā, ‘‘samma porisāda, tvaṃ maṃ daharakālato paṭṭhāya jānāsi, hāsenapi me musā na kathitapubbā, sohaṃ idāni rajje patiṭṭhito dhammādhammaṃ jānanto kiṃ musā kathessāmi, saddahasi mayhaṃ<a name="P5.0482"></a>, ahaṃ te sve balikammaṃ pāpuṇissāmī’’ti saddahāpito ‘‘tena hi gaccha, mahārāja, tumhesu anāgatesu balikammaṃ na bhavissati, devatāpi tumhehi vinā na sampaṭicchati, mā me balikammassa antarāyaṃ karitthā’’ti mahāsattaṃ uyyojesi. So rāhumukhā muttacando viya nāgabalo thāmasampanno khippameva nagaraṃ sampāpuṇi. Senāpissa ‘‘sutasomo rājā paṇḍito madhuradhammakathiko ekaṃ dve kathā kathetuṃ labhanto porisādaṃ dametvā sīhamukhā muttamattavāraṇo viya āgamissati, ‘ime rājānaṃ porisādassa datvā āgatā’ti mahājano garahissatī’’ti cintetvā bahinagareyeva khandhāvāraṃ katvā ṭhitā taṃ dūratova āgacchantaṃ disvā paccuggantvā vanditvā ‘‘kacci, mahārāja, porisādena kilamito’’ti paṭisanthāraṃ katvā ‘‘porisādena mayhaṃ mātāpitūhipi dukkaraṃ kataṃ, tathārūpo nāma caṇḍo sāhasiko porisādo mama dhammakathaṃ sutvā maṃ vissajjesī’’ti vutte rājānaṃ alaṅkaritvā hatthikkhandhaṃ āropetvā parivāretvā nagaraṃ pāvisi. Taṃ disvā sabbe nāgarā tussiṃsu.</p>



<p class="bodytext">Sopi dhammagarutāya dhammasoṇḍatāya mātāpitaro adisvāva ‘‘pacchāpi ne passissāmī’’ti rājanivesanaṃ pavisitvā rājāsane nisīditvā brāhmaṇaṃ pakkosāpetvā massukammādīnissa āṇāpetvā taṃ kappitakesamassuṃ nhātānulittaṃ vatthālaṅkārapaṭimaṇḍitaṃ katvā ānetvā dassitakāle sayaṃ pacchā nhatvā tassa attano bhojanaṃ dāpetvā tasmiṃ bhutte sayaṃ bhuñjitvā taṃ mahārahe pallaṅke nisīdāpetvā dhammagarukatāya assa gandhamālādīhi pūjaṃ katvā sayaṃ nīce āsane nisīditvā <a name="M5.0523"></a> ‘‘tumhehi mayhaṃ ābhatā satārahā gāthā suṇoma ācariyā’’ti yāci. Tamatthaṃ dīpento satthā gāthamāha –</p>



<p class="hangnum"><span class="newparamark" id="kn14b_21_para410"></span><a name="para410"></a><span class="paranum">410</span>.</p>



<p class="gatha1"> ‘‘Mutto ca so porisādassa hatthā, gantvāna taṃ brāhmaṇaṃ etadavoca;</p>



<p class="gathalast">Suṇomi <a name="P5.0483"></a> gāthāyo satārahāyo, yā me sutā assu hitāya brahme’’ti.</p>



<p class="bodytext">Tattha <span class="bld">etadavocā</span>ti etaṃ avoca.</p>



<p class="bodytext">Atha <a name="V5.0478"></a> brāhmaṇo bodhisattena yācitakāle gandhehi hatthe ubbaṭṭetvā pasibbakā manoramaṃ potthakaṃ nīharitvā ubhohi hatthehi gahetvā ‘‘tena hi, mahārāja, kassapadasabalena desitā rāgamadādinimmadanā amatamahānibbānasampāpikā catasso satārahā gāthāyo suṇohī’’ti vatvā potthakaṃ olokento āha –</p>



<p class="hangnum"><span class="newparamark" id="kn14b_21_para411"></span><a name="para411"></a><span class="paranum">411</span>.</p>



<p class="gatha1"> ‘‘Sakideva sutasoma, sabbhi hoti samāgamo;</p>



<p class="gathalast">Sā naṃ saṅgati pāleti, nāsabbhi bahu saṅgamo.</p>



<p class="hangnum"><span class="newparamark" id="kn14b_21_para412"></span><a name="para412"></a><span class="paranum">412</span>.</p>



<p class="gatha1"> ‘‘Sabbhireva samāsetha, sabbhi kubbetha santhavaṃ;</p>



<p class="gathalast">Sataṃ saddhammamaññāya, seyyo hoti na pāpiyo.</p>



<p class="hangnum"><span class="newparamark" id="kn14b_21_para413"></span><a name="para413"></a><span class="paranum">413</span>.</p>



<p class="gatha1"> ‘‘Jīranti ve rājarathā sucittā, atho sarīrampi jaraṃ upeti;</p>



<p class="gathalast">Satañca dhammo na jaraṃ upeti, santo have sabbhi pavedayanti.</p>



<p class="hangnum"><span class="newparamark" id="kn14b_21_para414"></span><a name="para414"></a><span class="paranum">414</span>.</p>



<p class="gatha1"> ‘‘Nabhañca dūre pathavī ca dūre, pāraṃ samuddassa tadāhu dūre;</p>



<p class="gathalast">Tato have dūrataraṃ vadanti, satañca dhammo asatañca rājā’’ti.</p>



<p class="bodytext">Tattha <span class="bld">sakidevā</span>ti ekavārameva. <span class="bld">Sabbhī</span>ti sappurisehi. <span class="bld">Sā na</span>nti sā sabbhi sappurisehi <span class="bld">saṅgati</span> samāgamo ekavāraṃ pavattopi taṃ <a name="M5.0524"></a> puggalaṃ <span class="bld">pāleti</span> rakkhati. <span class="bld">Nāsabbhī</span>ti asappurisehi pana <span class="bld">bahu</span> sucirampi kato <span class="bld">saṅgamo</span> ekaṭṭhāne nivāso na pāleti, na thāvaro hotīti attho. <span class="bld">Samāsethā</span>ti saddhiṃ nisīdeyya, sabbepi iriyāpathe paṇḍiteheva saddhiṃ pavatteyyāti attho. <span class="bld">Santhava</span>nti mittasanthavaṃ. <span class="bld">Sataṃ saddhamma</span>nti paṇḍitānaṃ buddhādīnaṃ sattatiṃsabodhipakkhiyadhammasaṅkhātaṃ saddhammaṃ. <span class="bld">Seyyo</span>ti etaṃ dhammaṃ ñatvā vaḍḍhiyeva hoti, hāni nāma natthīti attho. <span class="bld">Rājarathā</span>ti rājūnaṃ <a name="P5.0484"></a> ārohanīyarathā. <span class="bld">Sucittā</span>ti suparikammakatā. <span class="bld">Sabbhi pavedayantī</span>ti buddhādayo santo ‘‘sabbhī’’ti saṅkhaṃ gataṃ sobhanaṃ uttamaṃ nibbānaṃ pavedenti thomenti, so nibbānasaṅkhāto sataṃ dhammo jaraṃ na upeti na jīrati. <span class="bld">Nabha</span>nti ākāso. <span class="bld">Dūre</span>ti pathavī hi sappatiṭṭhā sagahaṇā, ākāso nirālambo appatiṭṭho, iti ubho ete ekābaddhāpi visaṃyogaṭṭhena anupalittaṭṭhena ca dūre nāma honti. <span class="bld">Pāra</span>nti orimatīrato paratīraṃ. <span class="bld">Tadāhū</span>ti taṃ āhu.</p>



<p class="bodytext">Iti brāhmaṇo catasso satārahā gāthā kassapadasabalena desitaniyāmena desetvā tuṇhī ahosi<a name="V5.0479"></a>. Taṃ sutvā mahāsatto ‘‘sapphalaṃ vata me āgamana’’nti tuṭṭhacitto hutvā ‘‘imā gāthā neva sāvakabhāsitā, na isibhāsitā, na kenaci bhāsitā, sabbaññunāva bhāsitā, kiṃ nu kho agghantī’’ti cintetvā ‘‘imāsaṃ sakalampi cakkavāḷaṃ yāva brahmalokā sattaratanapuṇṇaṃ katvā dadamānopi neva anucchavikaṃ kātuṃ sakkoti, ahaṃ kho panassa tiyojanasate kururaṭṭhe sattayojanike indapatthanagare rajjaṃ dātuṃ pahomi, atthi nu khvassa rajjaṃ kāretuṃ bhāgya’’nti aṅgavijjānubhāvena olokento nāddasa. Tato senāpatiṭṭhānādīni olokento ekagāmabhojakamattassapi bhāgyaṃ adisvā dhanalābhassa olokento koṭidhanato paṭṭhāya oloketvā catunnaṃyeva kahāpaṇasahassānaṃ bhāgyaṃ disvā ‘‘ettakena naṃ pūjessāmī’’ti catasso sahassatthavikā dāpetvā, ‘‘ācariya, tumhe aññesaṃ khattiyānaṃ imā gāthā desetvā kittakaṃ dhanaṃ labhathā’’ti pucchati. ‘‘Ekekāya gāthāya sataṃ sataṃ, mahārāja, teneva tā satārahā nāma jātā’’ti. Atha naṃ mahāsatto, ‘‘ācariya, tvaṃ attanā gahetvā vikkeyyabhaṇḍassa agghampi na jānāsi<a name="M5.0525"></a>, ito paṭṭhāya ekekā gāthā sahassārahā nāma hontū’’ti vatvā gāthamāha –</p>



<p class="hangnum"><span class="newparamark" id="kn14b_21_para415"></span><a name="para415"></a><span class="paranum">415</span>.</p>



<p class="gatha1"> ‘‘Sahassiyā imā gāthā, nahimā gāthā satārahā;</p>



<p class="gathalast">Cattāri tvaṃ sahassāni, khippaṃ gaṇhāhi brāhmaṇā’’ti.</p>



<p class="bodytext">Tassattho – brāhmaṇa, imā gāthā sahassiyā sahassārahā, imā gāthā satārahā na hi hontu, brāhmaṇa, tvaṃ cattāri sahassāni khippaṃ gaṇhāti.</p>



<p class="bodytext">Athassa ekaṃ sukhayānakaṃ datvā ‘‘brāhmaṇaṃ sotthinā gehaṃ <a name="P5.0485"></a> sampāpethā’’ti purise āṇāpetvā taṃ uyyojesi. Tasmiṃ khaṇe ‘‘sutasomaraññā satārahā gāthā sahassārahā katvā pūjitā sādhu sādhū’’ti mahāsādhukārasaddo ahosi. Tassa mātāpitaro taṃ saddaṃ sutvā ‘‘kiṃ saddo nāmesā’’ti pucchitvā yathābhūtaṃ sutvā attano dhanalobhatāya mahāsattassa kujjhiṃsu. Sopi brāhmaṇaṃ uyyojetvā tesaṃ santikaṃ gantvā vanditvā aṭṭhāsi. Athassa pitā ‘‘kathaṃ, tāta, evarūpassa sāhasikassa corassa hatthato muttosī’’ti paṭisanthāramattampi akatvā attano dhanalobhatāya ‘‘saccaṃ kira, tāta, tayā catasso gāthā sutvā cattāri sahassāni dinnānī’’ti pucchitvā ‘‘sacca’’nti vutte gāthamāha –</p>



<p class="hangnum"><span class="newparamark" id="kn14b_21_para416"></span><a name="para416"></a><span class="paranum">416</span>.</p>



<p class="gatha1"> ‘‘Āsītiyā nāvutiyā ca gāthā, satārahā cāpi bhaveyya gāthā;</p>



<p class="bodytext">Paccattameva sutasoma jānahi, sahassiyā nāma kā atthi gāthā’’ti.</p>



<p class="bodytext">Tassattho <a name="V5.0480"></a> – gāthā nāma, tāta, āsītiyā ca nāvutiyā ca satārahā cāpi bhaveyya, paccattameva attanāva jānāhi, sahassārahā nāma gāthā kā kassa santike atthīti.</p>



<p class="bodytext">Atha naṃ mahāsatto ‘‘nāhaṃ, tāta, dhanena vuddhiṃ icchāmi, sutena pana icchāmī’’ti saññāpento āha –</p>



<p class="hangnum"><span class="newparamark" id="kn14b_21_para417"></span><a name="para417"></a><span class="paranum">417</span>.</p>



<p class="gatha1"> ‘‘Icchāmi <a name="M5.0526"></a> vohaṃ sutavuddhimattano, santoti maṃ sappurisā bhajeyyuṃ;</p>



<p class="gathalast">Ahaṃ savantīhi mahodadhīva, na hi tāta tappāmi subhāsitena.</p>



<p class="hangnum"><span class="newparamark" id="kn14b_21_para418"></span><a name="para418"></a><span class="paranum">418</span>.</p>



<p class="gatha1"> ‘‘Aggi yathā tiṇakaṭṭhaṃ dahanto, na kappatī sāgarova nadībhi;</p>



<p class="gathalast">Evampi te paṇḍitā rājaseṭṭha, sutvā na tappanti subhāsitena.</p>



<p class="hangnum"><span class="newparamark" id="kn14b_21_para419"></span><a name="para419"></a><span class="paranum">419</span>.</p>



<p class="gatha1"> ‘‘Sakassa dāsassa yadā suṇomi, gāthaṃ ahaṃ atthavatiṃ janinda;</p>



<p class="gathalast">Tameva <a name="P5.0486"></a> sakkacca nisāmayāmi, na hi tāta dhammesu mamatthi tittī’’ti.</p>



<p class="bodytext">Tattha <span class="bld">vo</span>ti nipātamattaṃ. ‘‘Santo’’ti ete ca maṃ bhajeyyuṃ iti icchāmi. <span class="bld">Savantīhī</span>ti nadīhi. <span class="bld">Sakassā</span>ti tiṭṭhatu, nanda, brāhmaṇo, yadā ahaṃ attano dāsassapi santike suṇomi, tāta, dhammesu mama titti na hi atthīti.</p>



<p class="bodytext">Evañca pana vatvā ‘‘mā maṃ, tāta, dhanahetu paribhāsasi, ahaṃ dhammaṃ sutvā āgamissāmī’’ti sapathaṃ katvā āgato, idānāhaṃ porisādassa santikaṃ gamissāmi, idaṃ te rajjaṃ gaṇhathā’’ti rajjaṃ niyyādento gāthamāha –</p>



<p class="hangnum"><span class="newparamark" id="kn14b_21_para420"></span><a name="para420"></a><span class="paranum">420</span>.</p>



<p class="gatha1"> ‘‘Idaṃ te raṭṭhaṃ sadhanaṃ sayoggaṃ, sakāyuraṃ sabbakāmūpapannaṃ;</p>



<p class="gathalast">Kiṃ kāmahetu paribhāsasi maṃ, gacchāmahaṃ porisādassa ñatte’’ti.</p>



<p class="bodytext">Tattha <span class="bld">ñatte</span>ti santike.</p>



<p class="bodytext">Tasmiṃ samaye piturañño hadayaṃ uṇhaṃ ahosi. So, ‘‘tāta sutasoma, kiṃ nāmetaṃ kathesi, mayaṃ caturaṅginiyā senāya coraṃ gahessāmā’’ti vatvā gāthamāha –</p>



<p class="hangnum"><span class="newparamark" id="kn14b_21_para421"></span><a name="para421"></a><span class="paranum">421</span>.</p>



<p class="gatha1"> ‘‘Attānurakkhāya <a name="M5.0527"></a><a name="V5.0481"></a> bhavanti hete, hatthārohā rathikā pattikā ca;</p>



<p class="gathalast">Assārohā ye ca dhanuggahāse, senaṃ payuñjāma hanāma sattu’’nti.</p>



<p class="bodytext">Tattha <span class="bld">hanāmā</span>ti sace evaṃ payojitā senā taṃ gahetuṃ na sakkonti, atha naṃ sakalaraṭṭhavāsino gahetvā gantvā hanāma sattuṃ, mārema taṃ amhākaṃ paccāmittanti attho.</p>



<p class="bodytext">Atha naṃ mātāpitaro assupuṇṇamukhā rodamānā vilapantā, ‘‘tāta, mā gaccha, gantuṃ na labbhā’’ti yāciṃsu. Soḷasasahassā nāṭakitthiyopi sesaparijanopi ‘‘amhe anāthe katvā kuhiṃ gacchasi, devā’’ti parideviṃsu. Sakalanagare koci sakabhāvena saṇṭhātuṃ asakkonto ‘‘sutasomo porisādassa kira paṭiññaṃ datvā āgato, idāni catasso <a name="P5.0487"></a> satārahā gāthā sutvā dhammakathikassa sakkāraṃ katvā mātāpitaro vanditvā punapi kira corassa santikaṃ gamissatī’’ti sakalanagaraṃ ekakolāhalaṃ ahosi. Sopi mātāpitūnaṃ vacanaṃ sutvā gāthamāha –</p>



<p class="hangnum"><span class="newparamark" id="kn14b_21_para422"></span><a name="para422"></a><span class="paranum">422</span>.</p>



<p class="gatha1"> ‘‘Sudukkaraṃ porisādo akāsi, jīvaṃ gahetvāna avassajī maṃ;</p>



<p class="gathalast">Taṃ tādisaṃ pubbakiccaṃ saranto, dubbhe ahaṃ tassa kathaṃ janindā’’ti.</p>



<p class="bodytext">Tattha <span class="bld">jīvaṃ gahetvānā</span>ti jīvaggāhaṃ gahetvā. <span class="bld">Taṃ tādisa</span>nti taṃ tena kataṃ tathārūpaṃ. <span class="bld">Pubbakicca</span>nti purimaṃ upakāraṃ. <span class="bld">Janindā</span>ti pitaraṃ ālapati.</p>



<p class="bodytext">So mātāpitaro assāsetvā, ‘‘amma tātā, tumhe mayhaṃ mā cintayittha, katakalyāṇo ahaṃ, mama chakāmassaggissariyaṃ na dullabha’’nti mātāpitaro vanditvā āpucchitvā sesajanaṃ anusāsitvā pakkāmi. Tamatthaṃ pakāsento satthā āha –</p>



<p class="hangnum"><span class="newparamark" id="kn14b_21_para423"></span><a name="para423"></a><span class="paranum">423</span>.</p>



<p class="gatha1"> ‘‘Vanditvā <a name="M5.0528"></a> so pitaraṃ mātarañca, anusāsitvā negamañca balañca;</p>



<p class="gathalast">Saccavādī saccānurakkhamāno, agamāsi so yattha porisādo’’ti.</p>



<p class="bodytext">Tattha <span class="bld">saccānurakkhamāno</span>ti saccaṃ anurakkhamāno. <span class="bld">Agamāsī</span>ti taṃ rattiṃ nivesaneyeva vasitvā punadivase aruṇuggamanavelāya mātāpitaro vanditvā āpucchitvā sesajanaṃ anusāsitvā assumukhena nānappakāraṃ paridevantena itthāgārādinā mahājanena anugato nagarā nikkhamma <a name="V5.0482"></a> taṃ janaṃ nivattetuṃ asakkonto mahāmagge daṇḍakena tiriyaṃ lekhaṃ kaḍḍhitvā ‘‘sace mayi sineho atthi, imaṃ mā atikkamiṃsū’’ti āha. Mahājano sīlavato tejavantassa āṇaṃ atikkamituṃ asakkonto mahāsaddena paridevamāno taṃ sīhavijambhitena gacchantaṃ oloketvā tasmiṃ dassanūpacāraṃ atikkante ekaravaṃ ravanto nagaraṃ pāvisi. Sopi āgatamaggeneva tassa santikaṃ gato. Tena vuttaṃ <span class="bld">‘‘agamāsi so yattha porisādo’’</span>ti.</p>



<p class="bodytext">Tato porisādo cintesi – ‘‘sace mama sahāyo sutasomo āgantukāmo, āgacchatu, anāgantukāmo, anāgacchatu, rukkhadevatā yaṃ mayhaṃ icchati<a name="P5.0488"></a>, taṃ karotu, ime rājāno māretvā pañcamadhuramaṃsena balikammaṃ karissāmī’’ti citakaṃ katvā aggiṃ jāletvā ‘‘aṅgārarāsi tāva hotū’’ti tassa sūle tacchantassa nisinnakāle sutasomo āgato. Atha naṃ porisādo disvā tuṭṭhacitto, ‘‘samma, gantvā kattabbakiccaṃ te kata’’nti pucchi. Mahāsatto, ‘‘āma mahārāja, kassapadasabalena desitā gāthā me sutā, dhammakathikassa ca sakkāro kato, tasmā gantvā kattabbakiccaṃ kataṃ nāma hotī’’ti dassetuṃ gāthamāha –</p>



<p class="hangnum"><span class="newparamark" id="kn14b_21_para424"></span><a name="para424"></a><span class="paranum">424</span>.</p>



<p class="gatha1"> ‘‘Kato mayā saṅgaro brāhmaṇena, raṭṭhe sake issariye ṭhitena;</p>



<p class="gatha2">Taṃ saṅgaraṃ brāhmaṇasappadāya, saccānurakkhī punarāgatosmi;</p>



<p class="gathalast">Yajassu yaññaṃ khāda maṃ porisādā’’ti.</p>



<p class="bodytext">Tattha <a name="M5.0529"></a> <span class="bld">yajassū</span>ti maṃ māretvā devatāya vā yaññaṃ yajassu, maṃsaṃ vā me khādāhīti attho.</p>



<p class="bodytext">Taṃ sutvā porisādo ‘‘ayaṃ rājā na bhāyati, vigatamaraṇabhayo hutvā katheti, kissa nu kho esa ānubhāvo’’ti cintetvā ‘‘aññaṃ natthi, ayaṃ ‘kassapadasabalena desitā gāthā me sutā’ti vadati, tāsaṃ etena āsubhāvena bhavitabbaṃ, ahampi taṃ kathāpetvā tā gāthāyo sossāmi, evaṃ ahampi nibbhayo bhavissāmī’’ti sanniṭṭhānaṃ katvā gāthamāha –</p>



<p class="hangnum"><span class="newparamark" id="kn14b_21_para425"></span><a name="para425"></a><span class="paranum">425</span>.</p>



<p class="gatha1"> ‘‘Na hāyate khāditaṃ mayhaṃ pacchā, citakā ayaṃ tāva sadhūmikāva;</p>



<p class="gathalast">Niddhūmake pacitaṃ sādhupakkaṃ, suṇomi gāthāyo satārahāyo’’ti.</p>



<p class="bodytext">Tattha <span class="bld">khādita</span>nti khādanaṃ. Taṃ khādanaṃ mayhaṃ pacchā vā pure vā na parihāyati, pacchāpi hi <a name="V5.0483"></a> tvaṃ mayā khāditabbova. <span class="bld">Niddhūmake pacita</span>nti niddhūme nijjhāle aggimhi pakkamaṃsaṃ sādhupakkaṃ nāma hoti.</p>



<p class="bodytext">Taṃ <a name="P5.0489"></a> sutvā mahāsatto ‘‘ayaṃ porisādo pāpadhammo, imaṃ thokaṃ niggahetvā lajjāpetvā kathessāmī’’ti cintetvā āha –</p>



<p class="hangnum"><span class="newparamark" id="kn14b_21_para426"></span><a name="para426"></a><span class="paranum">426</span>.</p>



<p class="gatha1"> ‘‘Adhammiko tvaṃ porisādakāsi, raṭṭhā ca bhaṭṭho udarassa hetu;</p>



<p class="gathalast">Dhammañcimā abhivadanti gāthā, dhammo ca adhammo ca kuhiṃ sameti.</p>



<p class="hangnum"><span class="newparamark" id="kn14b_21_para427"></span><a name="para427"></a><span class="paranum">427</span>.</p>



<p class="gatha1"> ‘‘Adhammikassa luddassa, niccaṃ lohitapāṇino;</p>



<p class="gathalast">Natthi saccaṃ kuto dhammo, kiṃ sutena karissasī’’ti.</p>



<p class="bodytext">Tattha <span class="bld">dhammañcimā</span>ti imā ca gāthā navalokuttaradhammaṃ abhivadanti. <span class="bld">Kuhiṃ sametī</span>ti kattha samāgacchati. Dhammo hi sugatiṃ pāpeti nibbānaṃ vā, adhammo duggatiṃ. <span class="bld">Kuto dhammo</span>ti vacīsaccamattampi natthi, kuto dhammo. <span class="bld">Kiṃ sutenā</span>ti tvaṃ etena sutena kiṃ karissasi, mattikābhājanaṃ viya hi sīhavasāya abhājanaṃ tvaṃ dhammassa.</p>



<p class="bodytext">So <a name="M5.0530"></a> evaṃ kathitepi neva kujjhi. Kasmā? Mahāsattassa mettābhāvanāya mahattena. Atha naṃ ‘‘kiṃ pana samma sutasoma ahameva adhammiko’’ti vatvā gāthamāha –</p>



<p class="hangnum"><span class="newparamark" id="kn14b_21_para428"></span><a name="para428"></a><span class="paranum">428</span>.</p>



<p class="gatha1"> ‘‘Yo maṃsahetu migavaṃ careyya, yo vā hane purisamattahetu;</p>



<p class="gathalast">Ubhopi te pecca samā bhavanti, kasmā no adhammikaṃ brūsi maṃ tva’’nti.</p>



<p class="bodytext">Tattha <span class="bld">kasmā no</span>ti ye jambudīpatale rājāno alaṅkatapaṭiyattā mahābalaparivārā rathavaragatā migavaṃ carantā tikhiṇehi sarehi mige vijjhitvā mārenti, te avatvā kasmā tvaṃ maññeva adhammikanti vadati. Yadi te niddosā, ahampi niddoso evāti dīpeti.</p>



<p class="bodytext">Taṃ sutvā mahāsatto tassa laddhiṃ bhindanto gāthamāha –</p>



<p class="hangnum"><span class="newparamark" id="kn14b_21_para429"></span><a name="para429"></a><span class="paranum">429</span>.</p>



<p class="gatha1"> ‘‘Pañca <a name="V5.0484"></a> pañca na khā bhakkhā, khattiyena pajānatā;</p>



<p class="gathalast">Abhakkhaṃ rāja bhakkhesi, tasmā adhammiko tuva’’nti.</p>



<p class="bodytext">Tassattho – samma porisāda, khattiyena nāma khattiyadhammaṃ jānantena pañca pañca hatthiādayo daseva sattā maṃsavasena na khā bhakkhā na kho khāditabbayuttakā. ‘‘Na kho’’tveva vā pāṭho. Aparo nayo khattiyena khattiyadhammaṃ jānantena pañcanakhesu sattesu sasako, sallako, godhā, kapi kummoti <a name="P5.0490"></a> ime pañceva sattā bhakkhitabbayuttakā, na aññe, tvaṃ pana abhakkhaṃ manussamaṃsaṃ bhakkhesi, tena adhammikoti.</p>



<p class="bodytext">Iti so niggahaṃ patvā aññaṃ nissaraṇaṃ adisvā attano pāpaṃ paṭicchādento gāthamāha –</p>



<p class="hangnum"><span class="newparamark" id="kn14b_21_para430"></span><a name="para430"></a><span class="paranum">430</span>.</p>



<p class="gatha1"> ‘‘Mutto tuvaṃ porisādassa hatthā, gantvā sakaṃ mandiraṃ kāmakāmī;</p>



<p class="gathalast">Amittahatthaṃ punarāgatosi, na khattadhamme kusalosi rājā’’ti.</p>



<p class="bodytext">Tattha <a name="M5.0531"></a> <span class="bld">na khattadhamme</span>ti tvaṃ khattiyadhammasaṅkhāte nītisatthe na kusalosi, attano atthānatthaṃ na jānāsi, akāraṇeneva te loke paṇḍitoti kitti patthaṭā, ahaṃ pana te paṇḍitabhāvaṃ na passāmi na jānāmi, atibālosīhi vadati.</p>



<p class="bodytext">Atha naṃ mahāsatto, ‘‘samma, khattiyadhamme kusalena nāma mādiseneva bhavitabbaṃ. Ahañhi taṃ jānāmi, na pana tadatthāya paṭipajjāmī’’ti vatvā gāthamāha –</p>



<p class="hangnum"><span class="newparamark" id="kn14b_21_para431"></span><a name="para431"></a><span class="paranum">431</span>.</p>



<p class="gatha1"> ‘‘Ye khattadhamme kusalā bhavanti, pāyena te nerayikā bhavanti;</p>



<p class="gatha2">Tasmā ahaṃ khattadhammaṃ pahāya, saccānurakkhī punarāgatosmi;</p>



<p class="gathalast">Yajassu yaññaṃ khāda maṃ porisādā’’ti.</p>



<p class="bodytext">Tattha <span class="bld">kusalā</span>ti tadatthāya paṭipajjanakusalā. <span class="bld">Pāyenā</span>ti yebhuyyena nerayikā. Ye pana tattha na nibbattanti, te sesāpāyesu nibbattanti.</p>



<p class="bodytext">Porisādo āha –</p>



<p class="hangnum"><span class="newparamark" id="kn14b_21_para432"></span><a name="para432"></a><span class="paranum">432</span>.</p>



<p class="gatha1"> ‘‘Pāsādavāsā <a name="V5.0485"></a> pathavīgavāssā, kāmitthiyo kāsikacandanañca;</p>



<p class="gathalast">Sabbaṃ tahiṃ labhasi sāmitāya, saccena kiṃ passasi ānisaṃsa’’nti.</p>



<p class="bodytext">Tattha <span class="bld">pāsādavāsā</span>ti, samma sutasoma, tava tiṇṇaṃ utūnaṃ anucchavikā dibbavimānakappā tayo nivāsapāsādā. <span class="bld">Pathavīgavāssā</span>ti pathavī ca gāvo ca assā ca bahū. <span class="bld">Kāmitthiyo</span>ti kāmavatthubhūtā itthiyo. <span class="bld">Kāsikacandanañcā</span>ti <a name="P5.0491"></a> kāsikavatthañca lohitacandanañca. <span class="bld">Sabbaṃ tahi</span>nti etañca aññañca upabhogaparibhogaṃ sabbaṃ tvaṃ tahiṃ attano nagare <span class="bld">sāmitāya labhasi,</span> sāmī hutvā yathā icchasi, tathā paribhuñjituṃ labhati, so tvaṃ sabbametaṃ pahāya saccānurakkhī idhāgacchanto saccena kiṃ ānisaṃsaṃ passasīti.</p>



<p class="bodytext">Bodhisatto <a name="M5.0532"></a> āha –</p>



<p class="hangnum"><span class="newparamark" id="kn14b_21_para433"></span><a name="para433"></a><span class="paranum">433</span>.</p>



<p class="gatha1"> ‘‘Ye kecime atthi rasā pathabyā, saccaṃ tesaṃ sādutaraṃ rasānaṃ;</p>



<p class="bodytext">Sacce ṭhitā samaṇabrāhmaṇā ca, taranti jātimaraṇassa pāra’’nti.</p>



<p class="bodytext">Tattha <span class="bld">sādutara</span>nti yasmā sabbepi rasā sattānaṃ saccakāleyeva paṇītā madhurā honti, tasmā saccaṃ tesaṃ sādutaraṃ rasānaṃ, yasmā vā viratisaccavacīsacce ṭhitā jātimaraṇasaṅkhātassa tebhūmakavaṭṭassa pāraṃ amatamahānibbānaṃ taranti pāpuṇanti, tasmāpi taṃ sādutaranti.</p>



<p class="bodytext">Evamassa mahāsatto sacce ānisaṃsaṃ kathesi. Tato porisādo vikasitapadumapuṇṇacandasassirikamevassa mukhaṃ oloketvā ‘‘ayaṃ sutasomo aṅgāracitakaṃ mañca sūlaṃ tacchantaṃ passati, cittutrāsamattampissa natthi, kiṃ nu kho esa satārahagāthānaṃ ānubhāvo, udāhu saccassa, aññasseva vā kassacī’’ti cintetvā ‘‘pucchissāmi tāva na’’nti pucchanto gāthamāha –</p>



<p class="hangnum"><span class="newparamark" id="kn14b_21_para434"></span><a name="para434"></a><span class="paranum">434</span>.</p>



<p class="gatha1"> ‘‘Mutto tuvaṃ porisādassa hatthā, gantvā sakaṃ mandiraṃ kāmakāmī;</p>



<p class="gatha2">Amittahatthaṃ punarāgatosi, na hi nūna te maraṇabhayaṃ janinda;</p>



<p class="gathalast">Alīnacitto asi saccavādī’’ti.</p>



<p class="bodytext">Mahāsattopissa ācikkhanto āha –</p>



<p class="hangnum"><span class="newparamark" id="kn14b_21_para435"></span><a name="para435"></a><span class="paranum">435</span>.</p>



<p class="gatha1"> ‘‘Katā <a name="V5.0486"></a> me kalyāṇā anekarūpā, yaññā yiṭṭhā ye vipulā pasatthā;</p>



<p class="gathalast">Visodhito paralokassa maggo, dhamme ṭhito ko maraṇassa bhāye.</p>



<p class="hangnum"><span class="newparamark" id="kn14b_21_para436"></span><a name="para436"></a><span class="paranum">436</span>.</p>



<p class="gatha1"> ‘‘Katā <a name="M5.0533"></a> me kalyāṇā anekarūpā, yaññā yiṭṭhā ye vipulā pasatthā;</p>



<p class="gathalast">Anānutappaṃ <a name="P5.0492"></a> paralokaṃ gamissaṃ, yajassu yaññaṃ ada maṃ porisāda.</p>



<p class="hangnum"><span class="newparamark" id="kn14b_21_para437"></span><a name="para437"></a><span class="paranum">437</span>.</p>



<p class="gatha1"> ‘‘Pitā ca mātā ca upaṭṭhitā me, dhammena me issariyaṃ pasatthaṃ;</p>



<p class="gathalast">Visodhito paralokassa maggo, dhamme ṭhito ko maraṇassa bhāye.</p>



<p class="hangnum"><span class="newparamark" id="kn14b_21_para438"></span><a name="para438"></a><span class="paranum">438</span>.</p>



<p class="gatha1"> ‘‘Pitā ca mātā ca upaṭṭhitā me, dhammena me issariyaṃ pasatthaṃ;</p>



<p class="gathalast">Anānutappaṃ paralokaṃ gamissaṃ, yajassu yaññaṃ ada maṃ porisāda.</p>



<p class="hangnum"><span class="newparamark" id="kn14b_21_para439"></span><a name="para439"></a><span class="paranum">439</span>.</p>



<p class="gatha1"> ‘‘Ñātīsu mittesu katā me kārā, dhammena me issariyaṃ pasatthaṃ;</p>



<p class="gathalast">Visodhito paralokassa maggo, dhamme ṭhito ko maraṇassa bhāye.</p>



<p class="hangnum"><span class="newparamark" id="kn14b_21_para440"></span><a name="para440"></a><span class="paranum">440</span>.</p>



<p class="gatha1"> ‘‘Ñātīsu mittesu katā me kārā, dhammena me issariyaṃ pasatthaṃ;</p>



<p class="gathalast">Anānutappaṃ paralokaṃ gamissaṃ, yajassu yaññaṃ ada maṃ porisāda.</p>



<p class="hangnum"><span class="newparamark" id="kn14b_21_para441"></span><a name="para441"></a><span class="paranum">441</span>.</p>



<p class="gatha1"> ‘‘Dinnaṃ me dānaṃ bahudhā bahūnaṃ, santappitā samaṇabrāhmaṇā ca;</p>



<p class="gathalast">Visodhito paralokassa maggo, dhamme ṭhito ko maraṇassa bhāye.</p>



<p class="hangnum"><span class="newparamark" id="kn14b_21_para442"></span><a name="para442"></a><span class="paranum">442</span>.</p>



<p class="gatha1"> ‘‘Dinnaṃ me dānaṃ bahudhā bahūnaṃ, santappitā samaṇabrāhmaṇā ca;</p>



<p class="gathalast">Anānutappaṃ paralokaṃ gamissaṃ, yajassu yaññaṃ ada maṃ porisādā’’ti.</p>



<p class="bodytext">Tattha <a name="M5.0534"></a> <span class="bld">kalyāṇā</span>ti kalyāṇakammā. <span class="bld">Anekarūpā</span>ti dānādivasena anekavidhā. <span class="bld">Yaññā</span>ti dasavidhadānavatthupariccāgavasena ativipulā paṇḍitehi pasatthā yaññāpi yiṭṭhā pavattitā. <span class="bld">Dhamme ṭhito</span>ti evaṃ dhamme patiṭṭhito mādiso ko nāma maraṇassa bhāyeyya. <span class="bld">Anānutappa</span>nti anānutappamāno. <span class="bld">Dhammena me issariyaṃ pasattha</span>nti dasavidhaṃ rājadhammaṃ akopetvā dhammeneva mayā rajjaṃ pasāsitaṃ. <span class="bld">Kārā</span>ti ñātīsu ñātikiccāni, mittesu ca mittakiccāni. <span class="bld">Dāna</span>nti savatthukacetanā. <span class="bld">Bahudhā</span>ti bahūhi ākārehi. <span class="bld">Bahūna</span>nti na pañcannaṃ, na dasannaṃ, satassapi sahassassapi <a name="V5.0487"></a> satasahassassapi dinnameva. <span class="bld">Santappitā</span>ti gahitagahitabhājanāni pūretvā suṭṭhu tappitā.</p>



<p class="bodytext">Taṃ <a name="P5.0493"></a> sutvā porisādo ‘‘ayaṃ sutasomamahārājā sappuriso ñāṇasampanno madhuradhammakathiko, sacāhaṃ etaṃ khādeyyaṃ, muddhā me sattadhā phaleyya, pathavī vā pana me vivaraṃ dadeyyā’’ti bhītatasito hutvā, ‘‘samma, na tvaṃ mayā khāditabbarūpo’’ti vatvā gāthamāha –</p>



<p class="hangnum"><span class="newparamark" id="kn14b_21_para443"></span><a name="para443"></a><span class="paranum">443</span>.</p>



<p class="gatha1"> ‘‘Visaṃ pajānaṃ puriso adeyya, āsīvisaṃ jalitamuggatejaṃ;</p>



<p class="gathalast">Muddhāpi tassa viphaleyya sattadhā, yo tādisaṃ saccavādiṃ adeyyā’’ti.</p>



<p class="bodytext">Tattha <span class="bld">visa</span>nti tattheva māraṇasamatthaṃ halāhalavisaṃ. <span class="bld">Jalita</span>nti attano visatejena jalitaṃ teneva uggatejaṃ aggikkhandhaṃ viya carantaṃ āsīvisaṃ vā pana so gīvāya gaṇheyya.</p>



<p class="bodytext">Iti so mahāsattaṃ ‘‘halāhalavisasadiso tvaṃ, ko taṃ khādissatī’’ti vatvā gāthā sotukāmo taṃ yācitvā tena dhammagāravajananatthaṃ ‘‘evarūpānaṃ anavajjagāthānaṃ tvaṃ abhājana’’nti paṭikkhittopi ‘‘sakalajambudīpe iminā sadiso paṇḍito natthi, ayaṃ mama hatthā muccitvā gantvā tā gāthā sutvā dhammakathikassa sakkāraṃ katvā nalāṭena maccuṃ ādāya punāgato, ativiya sādhurūpā gāthā bhavissantī’’ti suṭṭhutaraṃ sañjātadhammassavanādaro hutvā taṃ yācanto gāthamāha –</p>



<p class="hangnum"><span class="newparamark" id="kn14b_21_para444"></span><a name="para444"></a><span class="paranum">444</span>.</p>



<p class="gatha1"> ‘‘Sutvā <a name="M5.0535"></a> dhammaṃ vijānanti, narā kalyāṇapāpakaṃ;</p>



<p class="gathalast">Api gāthā suṇitvāna, dhamme me ramate mano’’ti.</p>



<p class="bodytext">Tassattho – ‘‘samma sutasoma, narā nāma dhammaṃ sutvā kalyāṇampi pāpakampi jānanti, appeva nāma tā gāthā sutvā mamapi kusalakammapathadhamme mano rameyyā’’ti.</p>



<p class="bodytext">Atha mahāsatto ‘‘sotukāmo dāni porisādo, kathessāmī’’ti cintetvā ‘‘tena hi, samma, sādhukaṃ suṇāhī’’ti taṃ ohitasotaṃ katvā nandabrāhmaṇena kathitaniyāmeneva gāthānaṃ thutiṃ katvā chasu kāmāvacaradevesu ekakolāhalaṃ katvā <a name="P5.0494"></a> devatāsu sādhukāraṃ dadamānāsu porisādassa dhammaṃ kathesi –</p>



<p class="hangnum"><span class="newparamark" id="kn14b_21_para445"></span><a name="para445"></a><span class="paranum">445</span>.</p>



<p class="gatha1"> ‘‘Sakideva <a name="V5.0488"></a> mahārāja, sabbhi hoti samāgamo;</p>



<p class="gathalast">Sā naṃ saṅgati pāleti, nāsabbhi bahu saṅgamo.</p>



<p class="hangnum"><span class="newparamark" id="kn14b_21_para446"></span><a name="para446"></a><span class="paranum">446</span>.</p>



<p class="gatha1"> ‘‘Sabbhireva samāsetha, sabbhi kubbetha santhavaṃ;</p>



<p class="gathalast">Sataṃ sandhammamaññāya, seyyo hoti na pāpiyo.</p>



<p class="hangnum"><span class="newparamark" id="kn14b_21_para447"></span><a name="para447"></a><span class="paranum">447</span>.</p>



<p class="gatha1"> ‘‘Jīranti ve rājarathā sucittā, atho sarīrampi jaraṃ upeti;</p>



<p class="gathalast">Satañca dhammo na jaraṃ upeti, santo have sabbhi pavedayanti.</p>



<p class="hangnum"><span class="newparamark" id="kn14b_21_para448"></span><a name="para448"></a><span class="paranum">448</span>.</p>



<p class="gatha1"> ‘‘Nabhañca dūre pathavī ca dūre, pāraṃ samuddassa tadāhu dūre;</p>



<p class="gathalast">Tato have dūrataraṃ vadanti, satañca dhammo asatañca rājā’’ti.</p>



<p class="bodytext">Tassa tena sukathitattā ceva attano paṇḍitabhāvena ca tā gāthā sabbaññubuddhakathitā viyāti cintentassa sakalasarīraṃ pañcavaṇṇāya pītiyā paripūri, bodhisatte muducittaṃ ahosi, setacchattadāyakaṃ pitaraṃ viya naṃ amaññi. So ‘‘ahaṃ sutasomassa dātabbaṃ kiñci hiraññasuvaṇṇaṃ na passāmi, ekekāya panassa gāthāya ekekaṃ varaṃ dassāmī’’ti cintetvā gāthamāha –</p>



<p class="hangnum"><span class="newparamark" id="kn14b_21_para449"></span><a name="para449"></a><span class="paranum">449</span>.</p>



<p class="gatha1"> ‘‘Gāthā <a name="M5.0536"></a> imā atthavatī subyañjanā, subhāsitā tuyha janinda sutvā;</p>



<p class="gathalast">Ānandi vitto sumano patīto, cattāri te samma vare dadāmī’’ti.</p>



<p class="bodytext">Tattha <span class="bld">ānandī</span>ti ānandajāto. Sesāni tasseva vevacanāni. Cattāropi hete tuṭṭhākārā eva.</p>



<p class="bodytext">Atha naṃ mahāsatto ‘‘kiṃ nāma tvaṃ varaṃ dassasī’’ti apasādento gāthamāha –</p>



<p class="hangnum"><span class="newparamark" id="kn14b_21_para450"></span><a name="para450"></a><span class="paranum">450</span>.</p>



<p class="gatha1"> ‘‘Yo <a name="P5.0495"></a> nattano maraṇaṃ bujjhasi tuvaṃ, hitāhitaṃ vinipātañca saggaṃ;</p>



<p class="gathalast">Giddho rase duccarite niviṭṭho, kiṃ tvaṃ varaṃ dassasi pāpadhamma.</p>



<p class="hangnum"><span class="newparamark" id="kn14b_21_para451"></span><a name="para451"></a><span class="paranum">451</span>.</p>



<p class="gatha1"> ‘‘Ahañca taṃ ‘dehi vara’nti vajjaṃ, tvaṃ cāpi datvā na avākareyya;</p>



<p class="gathalast">Sandiṭṭhikaṃ kalahamimaṃ vivādaṃ, ko paṇḍito jānamupabbajeyyā’’ti.</p>



<p class="bodytext">Tattha <a name="V5.0489"></a> <span class="bld">yo</span>ti yo tvaṃ ‘‘maraṇadhammohamasmī’’ti attanopi maraṇaṃ na bujjhasi na jānāsi, pāpakammameva karosi. <span class="bld">Hitāhita</span>nti ‘‘idaṃ me kammaṃ hitaṃ, idaṃ ahitaṃ, idaṃ vinipātaṃ nessati, idaṃ sagga’’nti na jānāsi. <span class="bld">Rase</span>ti manussamaṃsarase. <span class="bld">Vajja</span>nti vadeyyaṃ. <span class="bld">Na avākareyyā</span>ti vācāya datvā ‘‘dehi me vara’’nti vuccamāno na avākareyyāsi na dadeyyāsi. <span class="bld">Upabbajeyyā</span>ti ko imaṃ kalahaṃ paṇḍito upagaccheyya.</p>



<p class="bodytext">Tato porisādo ‘‘nāyaṃ mayhaṃ saddahati, saddahāpessāmi na’’nti gāthamāha –</p>



<p class="hangnum"><span class="newparamark" id="kn14b_21_para452"></span><a name="para452"></a><span class="paranum">452</span>.</p>



<p class="gatha1"> ‘‘Na taṃ varaṃ arahati jantu dātuṃ, yaṃ vāpi datvā na avākareyya;</p>



<p class="gathalast">Varassu samma avikampamāno, pāṇaṃ cajitvānapi dassamevā’’ti.</p>



<p class="bodytext">Tattha <span class="bld">avikampamāno</span>ti anolīyamāno.</p>



<p class="bodytext">Atha <a name="M5.0537"></a> mahāsatto ‘‘ayaṃ ativiya sūro hutvā katheti, karissati me vacanaṃ, varaṃ gaṇhissāmi, sace pana ‘‘manussamaṃsaṃ na khāditabba’nti paṭhamameva varaṃ vārayissaṃ, ativiya kilamissati, paṭhamaṃ aññe tayo vare gahetvā pacchā etaṃ gaṇhissāmī’’ti cintetvā āha –</p>



<p class="hangnum"><span class="newparamark" id="kn14b_21_para453"></span><a name="para453"></a><span class="paranum">453</span>.</p>



<p class="gatha1"> ‘‘Ariyassa ariyena sameti sakhyaṃ, paññassa paññāṇavatā sameti;</p>



<p class="gathalast">Passeyya taṃ vassasataṃ arogaṃ, etaṃ varānaṃ paṭhamaṃ varāmī’’ti.</p>



<p class="bodytext">Tattha <a name="P5.0496"></a> <span class="bld">ariyassā</span>ti ācāraariyassa. <span class="bld">Sakhya</span>nti sakhidhammo mittadhammo. <span class="bld">Paññāṇavatā</span>ti ñāṇasampannena. <span class="bld">Sametī</span>ti gaṅgodakaṃ viya yamunodakena saṃsandati. Dhātuso hi sattā saṃsandanti. <span class="bld">Passeyya ta</span>nti sutasomo porisādassa ciraṃ jīvitaṃ icchanto viya paṭhamaṃ attano jīvitavaraṃ yācati. Paṇḍitassa hi ‘‘mama jīvitaṃ dehī’’ti vattuṃ ayuttaṃ, apica so ‘mayhameva esa ārogyaṃ icchatī’ti cintetvā tussissatīti evamāha.</p>



<p class="bodytext">Sopi taṃ sutvāva ‘‘ayaṃ issariyā dhaṃsetvā idāni maṃsaṃ khāditukāmassa evaṃ mahāanatthakarassa mahācorassa mayhameva jīvitaṃ icchati, aho mama hitakāmo’’ti tuṭṭhamānaso vañcetvā varassa gahitabhāvaṃ ajānitvā taṃ varaṃ dadamāno gāthamāha –</p>



<p class="hangnum"><span class="newparamark" id="kn14b_21_para454"></span><a name="para454"></a><span class="paranum">454</span>.</p>



<p class="gatha1"> ‘‘Ariyassa <a name="V5.0490"></a> ariyena sameti sakhyaṃ, paññassa paññāṇavatā sameti;</p>



<p class="gathalast">Passāsi maṃ vassasataṃ arogaṃ, etaṃ varānaṃ paṭhamaṃ dadāmī’’ti.</p>



<p class="bodytext">Tattha <span class="bld">varāna</span>nti catunnaṃ varānaṃ paṭhamaṃ.</p>



<p class="bodytext">Tato bodhisatto āha –</p>



<p class="hangnum"><span class="newparamark" id="kn14b_21_para455"></span><a name="para455"></a><span class="paranum">455</span>.</p>



<p class="gatha1"> ‘‘Ye khattiyāse idha bhūmipālā, muddhābhisittā katanāmadheyyā;</p>



<p class="gathalast">Na tādise bhūmipatī adesi, etaṃ varānaṃ dutiyaṃ varāmī’’ti.</p>



<p class="bodytext">Tattha <a name="M5.0538"></a> <span class="bld">katanāmadheyyā</span>ti muddhani abhisittattāva ‘‘muddhābhisittā’’ti katanāmadheyyā. <span class="bld">Na tādise</span>ti tādise khattiye na adesi mā khādi.</p>



<p class="bodytext">Iti so dutiyaṃ varaṃ gaṇhanto parosatānaṃ khattiyānaṃ jīvitavaraṃ gaṇhi. Porisādopissa dadamāno āha –</p>



<p class="hangnum"><span class="newparamark" id="kn14b_21_para456"></span><a name="para456"></a><span class="paranum">456</span>.</p>



<p class="gatha1"> ‘‘Ye khattiyāse idha bhūmipālā, muddhābhisittā katanāmadheyyā;</p>



<p class="gathalast">Na tādise bhūmipatī ademi, etaṃ varānaṃ dutiyaṃ dadāmī’’ti.</p>



<p class="bodytext">Kiṃ <a name="P5.0497"></a> pana te tesaṃ saddaṃ suṇanti, na suṇantīti? Na sabbaṃ suṇanti. Porisādena hi rukkhassa dhūmajālaupaddavabhayena paṭikkamitvā aggi kato, aggino ca rukkhassa ca antare nisīditvā mahāsatto tena saddhiṃ kathesi, tasmā sabbaṃ asutvā upaḍḍhupaḍḍhaṃ suṇiṃsu. Te ‘‘idāni sutasomo porisādaṃ damessati, mā bhāyathā’’ti aññamaññaṃ samassāsesuṃ. Tasmiṃ khaṇe mahāsatto imaṃ gāthamāha –</p>



<p class="hangnum"><span class="newparamark" id="kn14b_21_para457"></span><a name="para457"></a><span class="paranum">457</span>.</p>



<p class="gatha1"> ‘‘Parosataṃ khattiyā te gahītā, talāvutā assumukhā rudantā;</p>



<p class="gathalast">Sake te raṭṭhe paṭipādayāhi, etaṃ varānaṃ tatiyaṃ varāmī’’ti.</p>



<p class="bodytext">Tattha <span class="bld">parosata</span>nti atirekasataṃ. <span class="bld">Te gahītā</span>ti tayā gahitā. <span class="bld">Talāvutā</span>ti hatthatalesu āvutā.</p>



<p class="bodytext">Iti <a name="V5.0491"></a> mahāsatto tatiyaṃ varaṃ gaṇhanto tesaṃ khattiyānaṃ sakaraṭṭhaniyyātanavaraṃ gaṇhi. Kiṃkāraṇā? So akhādantopi verabhayena sabbe te dāse katvā araññeyeva vāseyya, māretvā vā chaḍḍeyya, paccantaṃ netvā vā vikkiṇeyya, tasmā tesaṃ sakaraṭṭhaniyyātanavaraṃ gaṇhi. Itaropissa dadamāno imaṃ gāthamāha –</p>



<p class="hangnum"><span class="newparamark" id="kn14b_21_para458"></span><a name="para458"></a><span class="paranum">458</span>.</p>



<p class="gatha1"> ‘‘Parosataṃ khattiyā me gahītā, talāvutā assumukhā rudantā;</p>



<p class="gathalast">Sake te raṭṭhe paṭipādayāmi, etaṃ varānaṃ tatiyaṃ dadāmī’’ti.</p>



<p class="bodytext">Catutthaṃ <a name="M5.0539"></a> pana varaṃ gaṇhanto bodhisatto imaṃ gāthamāha –</p>



<p class="hangnum"><span class="newparamark" id="kn14b_21_para459"></span><a name="para459"></a><span class="paranum">459</span>.</p>



<p class="gatha1"> ‘‘Chiddaṃ te raṭṭhaṃ byathitā bhayā hi, puthū narā leṇamanuppaviṭṭhā;</p>



<p class="gathalast">Manussamaṃsaṃ viramehi rāja, etaṃ varānaṃ catutthaṃ varāmī’’ti.</p>



<p class="bodytext">Tattha <a name="P5.0498"></a> <span class="bld">chidda</span>nti na ghanavāsaṃ tattha tattha gāmādīnaṃ uṭṭhitattā savivaraṃ. <span class="bld">Byathitā bhayāhī</span>ti ‘‘porisādo idāni āgamissatī’’ti tava bhayena kampitā. <span class="bld">Leṇamanuppaviṭṭhā</span>ti dārake hatthesu gahetvā tiṇagahanādinilīyanaṭṭhānaṃ paviṭṭhā. <span class="bld">Manussamaṃsa</span>nti duggandhaṃ jegucchaṃ paṭikkūlaṃ manussamaṃsaṃ pajaha. Nissakkatthe vā upayogaṃ, manussamaṃsato viramāhīti attho.</p>



<p class="bodytext">Evaṃ vutte porisādo pāṇiṃ paharitvā hasanto ‘‘samma sutasoma kiṃ nāmetaṃ kathesi, kathāhaṃ tumhākaṃ etaṃ varaṃ dassāmi, sace gaṇhitukāmo, aññaṃ gaṇhāhī’’ti vatvā gāthamāha –</p>



<p class="hangnum"><span class="newparamark" id="kn14b_21_para460"></span><a name="para460"></a><span class="paranum">460</span>.</p>



<p class="gatha1"> ‘‘Addhā hi so bhakkho mama manāpo, etassa hetumhi vanaṃ paviṭṭho;</p>



<p class="gathalast">Sohaṃ kathaṃ etto upārameyyaṃ, aññaṃ varānaṃ catutthaṃ varassū’’ti.</p>



<p class="bodytext">Tattha <span class="bld">vana</span>nti rajjaṃ pahāya imaṃ vanaṃ paviṭṭho.</p>



<p class="bodytext">Atha naṃ mahāsatto ‘‘tvaṃ ‘manussamaṃsassa piyatarattā tato viramituṃ na sakkomī’’ti vadasi. Yo hi piyaṃ nissāya pāpaṃ karoti, ayaṃ bālo’’ti vatvā gāthamāha –</p>



<p class="hangnum"><span class="newparamark" id="kn14b_21_para461"></span><a name="para461"></a><span class="paranum">461</span>.</p>



<p class="gatha1"> ‘‘Na <a name="V5.0492"></a> ve ‘piyaṃ me’ti janinda tādiso, attaṃ niraṃkacca piyāni sevati;</p>



<p class="gathalast">Attāva seyyo paramā ca seyyo, labbhā piyā ocitatthena pacchā’’ti.</p>



<p class="bodytext">Tattha <a name="M5.0540"></a> <span class="bld">tādiso</span>ti janinda tādiso yuvā abhirūpo mahāyaso ‘‘idaṃ nāma me piya’’nti piyavatthulobhena tattha attānaṃ niraṃkatvā sabbasugatīhi ceva sukhavisesehi ca cavitvā niraye pātetvā na ve piyāni sevati. <span class="bld">Paramā ca seyyo</span>ti purisassa hi paramā piyavatthumhā attāva varataro. Kiṃkāraṇā? <span class="bld">Labbhā piyā</span>ti, piyā nāma visayavasena ceva puññena ca ocitatthena vaḍḍhitatthena diṭṭhadhamme ceva parattha ca devamanussasampattiṃ patvā sakkā laddhuṃ.</p>



<p class="bodytext">Evaṃ vutte porisādo bhayappatto hutvā ‘‘ahaṃ sutasomena gahitaṃ varaṃ vissajjāpetumpi manussamaṃsato viramitumpi <a name="P5.0499"></a> na sakkomi, kiṃ nu kho karissāmī’’ti assupuṇṇehi nettehi gāthamāha –</p>



<p class="hangnum"><span class="newparamark" id="kn14b_21_para462"></span><a name="para462"></a><span class="paranum">462</span>.</p>



<p class="gatha1"> ‘‘Piyaṃ me mānusaṃ maṃsaṃ, sutasoma vijānahi;</p>



<p class="gathalast">Namhi sakkā nivāretuṃ, aññaṃ varaṃ samma varassū’’ti.</p>



<p class="bodytext">Tattha <span class="bld">vijānahī</span>ti tvampi jānāhi.</p>



<p class="bodytext">Tato bodhisatto āha –</p>



<p class="hangnum"><span class="newparamark" id="kn14b_21_para463"></span><a name="para463"></a><span class="paranum">463</span>.</p>



<p class="gatha1"> ‘‘Yo ve ‘piyaṃ me’ti piyānurakkhī, attaṃ niraṃkacca piyāni sevati;</p>



<p class="gathalast">Soṇḍova pitvā visamissapānaṃ, teneva so hoti dukkhī parattha.</p>



<p class="hangnum"><span class="newparamark" id="kn14b_21_para464"></span><a name="para464"></a><span class="paranum">464</span>.</p>



<p class="gatha1"> ‘‘Yo cīdha saṅkhāya piyāni hitvā, kicchenapi sevati ariyadhamme;</p>



<p class="gathalast">Dukkhitova pitvāna yathosadhāni, teneva so hoti sukhī paratthā’’ti.</p>



<p class="bodytext">Tattha <span class="bld">yo ve</span>ti, samma porisāda, yo puriso ‘‘idaṃ me piya’’nti pāpakiriyāya attānaṃ niraṃkatvā piyāni vatthūni sevati, so surāpemena visamissaṃ suraṃ pitvā soṇḍo viya <a name="V5.0493"></a> tena pāpakammena parattha nirayādīsu dukkhī hoti. <span class="bld">Saṅkhāyā</span>ti jānitvā tuletvā. <span class="bld">Piyāni hitvā</span>ti adhammapaṭisaṃyuttāni piyāni chaḍḍetvā.</p>



<p class="bodytext">Evaṃ <a name="M5.0541"></a> vutte porisādo kalūnaṃ paridevanto gāthamāha –</p>



<p class="hangnum"><span class="newparamark" id="kn14b_21_para465"></span><a name="para465"></a><span class="paranum">465</span>.</p>



<p class="gatha1"> ‘‘Ohāyahaṃ pitaraṃ mātarañca, manāpiye kāmaguṇe ca pañca;</p>



<p class="gathalast">Etassa hetumhi vanaṃ paviṭṭho, taṃ te varaṃ kinti mahaṃ dadāmī’’ti.</p>



<p class="bodytext">Tattha <span class="bld">etassā</span>ti manussamaṃsassa. <span class="bld">Kinti maha</span>nti kinti katvā ahaṃ taṃ varaṃ demi.</p>



<p class="bodytext">Tato mahāsatto imaṃ gāthamāha –</p>



<p class="hangnum"><span class="newparamark" id="kn14b_21_para466"></span><a name="para466"></a><span class="paranum">466</span>.</p>



<p class="gatha1"> ‘‘Na paṇḍitā diguṇamāhu vākyaṃ, saccappaṭiññāva bhavanti santo;</p>



<p class="gathalast">‘Varassu <a name="P5.0500"></a> samma’ iti maṃ avoca, iccabravī tvaṃ na hi te sametī’’ti.</p>



<p class="bodytext">Tattha <span class="bld">diguṇa</span>nti, samma porisāda, paṇḍitā nāma ekaṃ vatvā puna taṃ visaṃvādentā dutiyaṃ vacanaṃ na kathenti. <span class="bld">Iti maṃ avocā</span>ti, ‘‘samma sutasoma varassu vara’’nti evaṃ maṃ abhāsasi. <span class="bld">Iccabravī</span>ti tasmā yaṃ tvaṃ iti abravi, taṃ te idāni na sameti.</p>



<p class="bodytext">So puna rodanto eva gāthamāha –</p>



<p class="hangnum"><span class="newparamark" id="kn14b_21_para467"></span><a name="para467"></a><span class="paranum">467</span>.</p>



<p class="gatha1"> ‘‘Apuññalābhaṃ ayasaṃ akittiṃ, pāpaṃ bahuṃ duccaritaṃ kilesaṃ;</p>



<p class="gathalast">Manussamaṃsassa kate upāgā, taṃ te varaṃ kinti mahaṃ dadeyya’’nti.</p>



<p class="bodytext">Tattha <span class="bld">pāpa</span>nti kammapathaṃ appattaṃ. <span class="bld">Duccarita</span>nti kammapathappattaṃ. <span class="bld">Kilesa</span>nti dukkhaṃ. <span class="bld">Manussamaṃsassa kate</span>ti manussamaṃsassa hetu. <span class="bld">Upāgā</span>ti upagatomhi. <span class="bld">Taṃ te</span>ti taṃ tuyhaṃ kathāhaṃ varaṃ demi, mā maṃ vārayi, anukampaṃ kāruññaṃ mayi karohi, aññaṃ varaṃ gaṇhāhīti āha.</p>



<p class="bodytext">Atha <a name="M5.0542"></a> mahāsatto āha –</p>



<p class="hangnum"><span class="newparamark" id="kn14b_21_para468"></span><a name="para468"></a><span class="paranum">468</span>.</p>



<p class="gatha1"> ‘‘Na <a name="V5.0494"></a> taṃ varaṃ arahati jantu dātuṃ, yaṃ vāpi datvā na avākareyya;</p>



<p class="gathalast">Varassu samma avikampamāno, pāṇaṃ cajitvānapi dassamevā’’ti.</p>



<p class="bodytext">Evaṃ tena paṭhamaṃ vuttagāthaṃ āharitvā dassetvā varadāne ussāhento gāthā āha –</p>



<p class="hangnum"><span class="newparamark" id="kn14b_21_para469"></span><a name="para469"></a><span class="paranum">469</span>.</p>



<p class="gatha1"> ‘‘Pāṇaṃ cajanti santo nāpi dhammaṃ, saccappaṭiññāva bhavanti santo;</p>



<p class="gathalast">Datvā varaṃ khippamavākarohi, etena sampajja surājaseṭṭha.</p>



<p class="hangnum"><span class="newparamark" id="kn14b_21_para470"></span><a name="para470"></a><span class="paranum">470</span>.</p>



<p class="gatha1"> ‘‘Caje dhanaṃ aṅgavarassa hetu, aṅgaṃ caje jīvitaṃ rakkhamāno;</p>



<p class="gathalast">Aṅgaṃ <a name="P5.0501"></a> dhanaṃ jīvitañcāpi sabbaṃ, caje naro dhammamanussaranto’’ti.</p>



<p class="bodytext">Tattha <span class="bld">pāṇa</span>nti jīvitaṃ. Santo nāma api jīvitaṃ cajanti, na dhammaṃ. <span class="bld">Khippamavākarohī</span>ti idha khippaṃ mayhaṃ dehīti attho. <span class="bld">Etenā</span>ti etena dhammena ceva saccena ca sampajja sampanno upapanno hohi. <span class="bld">Surājaseṭṭhā</span>ti taṃ paggaṇhanto ālapati. <span class="bld">Caje dhana</span>nti, samma porisāda, paṇḍito puriso hatthapādādimhi aṅge chijjamāne tassa rakkhaṇatthāya bahumpi dhanaṃ cajeyya. <span class="bld">Dhammamanussaranto</span>ti aṅgadhanajīvitāni pariccajantopi ‘‘sataṃ dhammaṃ na vītikkamissāmī’’ti evaṃ dhammaṃ anussaranto.</p>



<p class="bodytext">Evaṃ mahāsatto imehi kāraṇehi taṃ sacce patiṭṭhāpetvā idāni attano gurubhāvaṃ dassetuṃ gāthamāha –</p>



<p class="hangnum"><span class="newparamark" id="kn14b_21_para471"></span><a name="para471"></a><span class="paranum">471</span>.</p>



<p class="gatha1"> ‘‘Yasmā hi dhammaṃ puriso vijaññā, ye cassa kaṅkhaṃ vinayanti santo;</p>



<p class="gathalast">Taṃ hissa dīpañca parāyaṇañca, na tena mittiṃ jirayetha pañño’’ti.</p>



<p class="bodytext">Tattha <a name="M5.0543"></a> <span class="bld">yasmā</span>ti yamhā purisā. <span class="bld">Dhamma</span>nti kusalākusalajotakaṃ kāraṇaṃ. <span class="bld">Vijaññā</span>ti vijāneyya. <span class="bld">Taṃ hissā</span>ti taṃ ācariyakulaṃ etassa puggalassa patiṭṭhānaṭṭhena <span class="bld">dīpaṃ,</span> uppanne bhaye gantabbaṭṭhānaṭṭhena <span class="bld">parāyaṇañca. Na tena mitti</span>nti tena ācariyapuggalena saha so paṇḍito kenacipi kāraṇena mittiṃ na jīrayetha na vināseyya.</p>



<p class="bodytext">Evañca pana vatvā, ‘‘samma porisāda, guṇavantassa ācariyassa vacanaṃ nāma bhindituṃ na <a name="V5.0495"></a> vaṭṭati, ahañca taruṇakālepi tava piṭṭhiācariyo hutvā bahuṃ sikkhaṃ sikkhāpesiṃ, idānipi buddhalīlāya satārahā gāthā te kathesiṃ, tena me vacanaṃ kātuṃ arahasī’’ti āha. Taṃ sutvā porisādo ‘‘ayaṃ sutasomo mayhaṃ ācariyo ceva paṇḍito ca, varo cassa mayā dinno, kiṃ sakkā kātuṃ, ekasmiṃ attabhāve maraṇaṃ nāma dhuvaṃ, manussamaṃsaṃ na khādissāmi, dassāmissa vara’’nti assudhārāhi pavattamānāhi uṭṭhāya sutasomanarindassa pādesu patitvā varaṃ dadamāno imaṃ gāthamāha –</p>



<p class="hangnum"><span class="newparamark" id="kn14b_21_para472"></span><a name="para472"></a><span class="paranum">472</span>.</p>



<p class="gatha1"> ‘‘Addhā <a name="P5.0502"></a> hi so bhakkho mama manāpo, etassa hetumhi vanaṃ paviṭṭho;</p>



<p class="gathalast">Sace ca maṃ yācasi etamatthaṃ, etampi te samma varaṃ dadāmī’’ti.</p>



<p class="bodytext">Atha naṃ mahāsatto evamāha – ‘‘samma, sīle ṭhitassa maraṇampi varaṃ, gaṇhāmi, mahārāja, tayā dinnaṃ varaṃ, ajja paṭṭhāya ariyapathe patiṭṭhitosi, evaṃ santepi taṃ yācāmi, sace te mayi sineho atthi, pañca sīlāni gaṇha, mahārājā’’ti. ‘‘Sādhu, samma, dehi me sīlānī’’ti. ‘‘Gaṇha mahārājā’’ti. So mahāsattaṃ pañcapatiṭṭhitena vanditvā ekamantaṃ nisīdi. Mahāsattopi naṃ pañcasīlesu patiṭṭhāpesi. Tasmiṃ khaṇe tattha sannipatitā bhummā devā mahāsatte pītiṃ janetvā ‘‘avīcito yāva bhavaggā añño porisādaṃ manussamaṃsato nivāretuṃ samattho nāma natthi, aho sutasomena dukkarataraṃ kata’’nti mahantena saddena vanaṃ unnādentā sādhukāraṃ adaṃsu. Tesaṃ saddaṃ sutvā cātumahārājikāti evaṃ yāva <a name="M5.0544"></a> brahmalokā ekakolāhalaṃ ahosi. Rukkhe laggitarājānopi taṃ devatānaṃ sādhukārasaddaṃ suṇiṃsu. Rukkhadevatāpi sakavimāne ṭhitāva sādhukāramadāsi. Iti devatānaṃ saddova sūyati, rūpaṃ na dissati. Devatānaṃ sādhukārasaddaṃ sutvā rājāno cintayiṃsu – ‘‘sutasomaṃ nissāya no jīvitaṃ laddhaṃ, dukkaraṃ kataṃ sutasomena porisādaṃ damentenā’’ti bodhisattassa thutiṃ kariṃsu. Porisādo mahāsattassa pāde vanditvā ekamantaṃ aṭṭhāsi. Atha naṃ bodhisatto – ‘‘samma, khattiye mocehī’’ti āha. So cintesi ‘‘ahaṃ etesaṃ paccāmitto, ete mayā mocitā ‘gaṇhatha no paccāmitta’nti maṃ hiṃseyyuṃ, mayā jīvitaṃ cajantenapi na sakkā sutasomassa santikā gahitaṃ sīlaṃ bhindituṃ, iminā saddhiyeva gantvā mocessāmi, evaṃ me bhayaṃ na bhavissatī’’ti. Atha bodhisattaṃ vanditvā, ‘‘sutasoma, ubhopi gantvā khattiye mocessāmā’’ti vatvā gāthamāha –</p>



<p class="hangnum"><span class="newparamark" id="kn14b_21_para473"></span><a name="para473"></a><span class="paranum">473</span>.</p>



<p class="gatha1"> ‘‘Satthā <a name="V5.0496"></a><a name="P5.0503"></a> ca me hosi sakhā ca mesi, vacanampi te samma ahaṃ akāsiṃ;</p>



<p class="gathalast">Tuvampi me samma karohi vākyaṃ, ubhopi gantvāna pamocayāmā’’ti.</p>



<p class="bodytext">Tattha <span class="bld">satthā</span>ti saggamaggassa desitattā satthā ca, taruṇakālato paṭṭhāya sakhā ca.</p>



<p class="bodytext">Atha naṃ bodhisatto āha –</p>



<p class="hangnum"><span class="newparamark" id="kn14b_21_para474"></span><a name="para474"></a><span class="paranum">474</span>.</p>



<p class="gatha1"> ‘‘Satthā ca te homi sakhā ca tyamhi, vacanampi me samma tuvaṃ akāsi;</p>



<p class="gathalast">Ahampi te samma karomi vākyaṃ, ubhopi gantvāna pamocayāmā’’ti.</p>



<p class="bodytext">Evaṃ vatvā te upasaṅkamitvā āha –</p>



<p class="hangnum"><span class="newparamark" id="kn14b_21_para475"></span><a name="para475"></a><span class="paranum">475</span>.</p>



<p class="gatha1"> ‘‘Kammāsapādena viheṭhitattha, talāvutā assumukhā rudantā;</p>



<p class="gathalast">Na jātu dubbhetha imassa rañño, saccappaṭiññaṃ me paṭissuṇāthā’’ti.</p>



<p class="bodytext">Tattha <a name="M5.0545"></a> kammāsapādenāti idaṃ mahāsatto ‘‘ubhopi gantvāna pamocayāmā’’ti sampaṭicchitvā ‘‘khattiyā nāma mānathaddhā honti, muttamattāva ‘iminā mayaṃ viheṭhitamhā’ti porisādaṃ potheyyumpi haneyyumpi, na kho panesa tesu dubbhissati, ahaṃ ekakova gantvā paṭiññaṃ tāva nesaṃ gaṇhissāmī’’ti cintetvā tattha gantvā te hatthatale āvunitvā aggapādaṅgulīhi bhūmiṃ phusamānāhi rukkhasākhāsu olaggite vātappaharaṇakāle nāgadantesu olaggitakuraṇḍakadāmāni viya samparivattante addasa. Tepi taṃ disvā ‘‘idānimhā mayaṃ arogā’’ti ekappahāreneva mahāviravaṃ raviṃsu. Atha ne mahāsatto ‘‘mā bhāyitthā’’ti assāsetvā ‘‘mayā porisādo damito, tumhākaṃ abhayaṃ gahitaṃ, tumhe pana me vacanaṃ karothā’’ti vatvā evamāha. Tattha <span class="bld">na jātū</span>ti ekaṃseneva na dubbhetha.</p>



<p class="bodytext">Te āhaṃsu –</p>



<p class="hangnum"><span class="newparamark" id="kn14b_21_para476"></span><a name="para476"></a><span class="paranum">476</span>.</p>



<p class="gatha1"> ‘‘Kammāsapādena viheṭhitamhā, talāvutā assumukhā rudantā;</p>



<p class="gathalast">Na jātu dubbhema imassa rañño, saccappaṭiññaṃ te paṭissuṇāmā’’ti.</p>



<p class="bodytext">Tattha <a name="V5.0497"></a><a name="P5.0504"></a> <span class="bld">paṭissuṇāmā</span>ti ‘‘evaṃ paṭiññaṃ adhivāsema sampaṭicchāma, apica kho pana mayaṃ kilantā kathetuṃ na sakkoma, tumhe sabbasattānaṃ saraṇaṃ, tumheva kathetha, mayaṃ vo vacanaṃ sutvā paṭiññaṃ dassāmā’’ti.</p>



<p class="bodytext">Atha ne bodhisatto ‘‘tena hi paṭiññaṃ dethā’’ti vatvā gāthamāha –</p>



<p class="hangnum"><span class="newparamark" id="kn14b_21_para477"></span><a name="para477"></a><span class="paranum">477</span>.</p>



<p class="bodytext"> ‘‘Yathā pitā vā atha vāpi mātā, anukampakā atthakāmā pajānaṃ,.</p>



<p class="gathalast">Evameva vo hotu ayañca rājā, tumhe ca vo hotha yatheva puttā’’ti.</p>



<p class="bodytext">Atha <a name="M5.0546"></a> naṃ tepi sampaṭicchamānā imaṃ gāthamāhaṃsu –</p>



<p class="hangnum"><span class="newparamark" id="kn14b_21_para478"></span><a name="para478"></a><span class="paranum">478</span>.</p>



<p class="gatha1"> ‘‘Yathā pitā vā atha vāpi mātā, anukampakā atthakāmā pajānaṃ;</p>



<p class="gathalast">Evameva no hotu ayañca rājā, mayampi hessāma yatheva puttā’’ti.</p>



<p class="bodytext">Tattha <span class="bld">tumhe ca vo</span>ti <span class="bld">vo</span>-kāro nipātamattaṃ.</p>



<p class="bodytext">Iti mahāsatto tesaṃ paṭiññaṃ gahetvā porisādaṃ pakkositvā ‘‘ehi, samma, khattiye mocehī’’ti āha. So khaggaṃ gahetvā ekassa rañño bandhanaṃ chindi. Rājā sattāhaṃ nirāhāro vedanappatto saha bandhanachedā mucchito bhūmiyaṃ pati. Taṃ disvā mahāsatto kāruññaṃ katvā, ‘‘samma porisāda, mā evaṃ chindī’’ti ekaṃ rājānaṃ ubhohi hatthehi daḷhaṃ gahetvā ure katvā ‘‘idāni bandhanaṃ chindāhī’’ti āha. Porisādo khaggena chindi. Mahāsatto thāmasampannatāya naṃ ure nipajjāpetvā orasaputtaṃ viya muducittena otāretvā bhūmiyaṃ nipajjāpesi. Evaṃ sabbepi te bhūmiyaṃ nipajjāpetvā vaṇe dhovitvā dārakānaṃ kaṇṇato suttakaṃ viya saṇikaṃ rajjuyo nikkaḍḍhitvā pubbalohitaṃ dhovitvā vaṇe niddose katvā, ‘‘samma porisāda, ekaṃ rukkhatacaṃ pāsāṇe ghaṃsitvā āharā’’ti āharāpetvā saccakiriyaṃ katvā tesaṃ hatthatalāni makkhesi. Taṅkhaṇaññeva vaṇo phāsukaṃ ahosi. Porisādo taṇḍulaṃ gahetvā taralaṃ paci<a name="P5.0505"></a>, ubho janā parosataṃ khattiye pāyesuṃ. Iti te sabbeva santappitā, sūriyo atthaṅgato. Punadivase pāto ca majjhanhike ca sāyañca taralameva pāyetvā tatiyadivase sasitthakayāguṃ pāyesuṃ, tāvatā te arogā ahesuṃ.</p>



<p class="bodytext">Atha <a name="V5.0498"></a> ne mahāsatto ‘‘gantuṃ sakkhissathā’’ti pucchitvā ‘‘gacchāmā’’ti vutte ‘‘ehi, samma porisāda, sakaṃ raṭṭhaṃ gacchāmā’’ti āha. So rodamāno tassa pādesu patitvā ‘‘tvaṃ, samma, rājāno gahetvā gaccha, ahaṃ idheva vanamūlaphalāni khādanto vasissāmī’’ti āha. ‘‘Samma, idha kiṃ karissasi, ramaṇīyaṃ te raṭṭhaṃ, bārāṇasiyaṃ rajjaṃ kārehī’’ti. ‘‘Samma kiṃ kathesi, na sakkā mayā tattha gantuṃ, sakalanagaravāsino hi <a name="M5.0547"></a> me verino, te ‘iminā mayhaṃ mātā khāditā, mayhaṃ pitā, mayhaṃ bhātā’ti maṃ paribhāsissanti, ‘gaṇhatha imaṃ cora’nti ekekadaṇḍena vā ekekaleḍḍunā vā maṃ jīvitā voropessanti, ahañca tumhākaṃ santike sīlesu patiṭṭhito, jīvitahetupi na sakkā mayā paraṃ māretuṃ, tasmā nāhaṃ gacchāmi, ahaṃ manussamaṃsato viratattā kittakaṃ jīvissāmi, idāni mama tumhākaṃ dassanaṃ natthī’’ti roditvā ‘‘gacchatha tumhe’’ti āha. Atha mahāsatto tassa piṭṭhiṃ parimajjitvā, ‘‘samma porisāda, mā cintayi, sutasomo nāmāhaṃ, mayā tādiso kakkhaḷo pharuso vinīto, bārāṇasivāsikesu kiṃ vattabbaṃ atthi, ahaṃ taṃ tattha patiṭṭhāpessāmi, asakkonto attano rajjaṃ dvidhā bhinditvā dassāmī’’ti vatvā ‘‘tumhākampi nagare mama verino atthiyevā’’ti vutte ‘‘iminā mama vacanaṃ karontena dukkaraṃ kataṃ, yena kenaci upāyena porāṇakayase patiṭṭhapetabbo esa mayā’’ti cintetvā tassa palobhanatthāya nagarasampattiṃ vaṇṇento āha –</p>



<p class="hangnum"><span class="newparamark" id="kn14b_21_para479"></span><a name="para479"></a><span class="paranum">479</span>.</p>



<p class="gatha1"> ‘‘Catuppadaṃ sakuṇañcāpi maṃsaṃ, sūdehi randhaṃ sukataṃ suniṭṭhitaṃ;</p>



<p class="gathalast">Sudhaṃva indo paribhuñjiyāna, hitvā katheko ramasī araññe.</p>



<p class="hangnum"><span class="newparamark" id="kn14b_21_para480"></span><a name="para480"></a><span class="paranum">480</span>.</p>



<p class="gatha1"> ‘‘Tā <a name="P5.0506"></a> khattiyā vellivilākamajjhā, alaṅkatā samparivārayitvā;</p>



<p class="gathalast">Indaṃva devesu pamodayiṃsu, hitvā katheko ramasī araññe.</p>



<p class="hangnum"><span class="newparamark" id="kn14b_21_para481"></span><a name="para481"></a><span class="paranum">481</span>.</p>



<p class="gatha1"> ‘‘Tambūpadhāne bahugoṇakamhi, subhamhi sabbassayanamhi saṅge;</p>



<p class="gatha2">Seyyassa majjhamhi sukhaṃ sayitvā</p>



<p class="gathalast">Hitvā katheko ramasī araññe.</p>



<p class="hangnum"><span class="newparamark" id="kn14b_21_para482"></span><a name="para482"></a><span class="paranum">482</span>.</p>



<p class="gatha1"> ‘‘Pāṇissaraṃ kumbhathūṇaṃ nisīthe, athopi ve nippurisampi tūriyaṃ;</p>



<p class="gathalast">Bahuṃ sugītañca suvāditañca, hitvā katheko ramasī araññe.</p>



<p class="hangnum"><span class="newparamark" id="kn14b_21_para483"></span><a name="para483"></a><span class="paranum">483</span>.</p>



<p class="gatha1"> ‘‘Uyyānasampannaṃ <a name="M5.0548"></a> pahūtamālyaṃ, migājinūpetaṃ puraṃ surammaṃ;</p>



<p class="gathalast">Hayehi nāgehi rathehupetaṃ, hitvā katheko ramasī araññe’’ti.</p>



<p class="bodytext">Tattha <a name="V5.0499"></a> <span class="bld">sukata</span>nti nānappakārehi suṭṭhu kataṃ. <span class="bld">Suniṭṭhita</span>nti nānāsambhārayojanena suṭṭhu niṭṭhitaṃ. <span class="bld">Katheko</span>ti kathaṃ eko. <span class="bld">Ramasī</span>ti mūlaphalādīni khādanto kathaṃ ramissasi, ‘‘ehi, mahārāja, gamissāmā’’ti. <span class="bld">Vellivilākamajjhā</span>ti ettha <span class="bld">vellī</span>ti rāsi, <span class="bld">vilākamajjhā</span>ti vilaggamajjhā. Uttattaghanasuvaṇṇarāsipabhā ceva tanudīghamajjhā cāti dasseti. <span class="bld">Devesū</span>ti devalokesu accharā indaṃ viya ramaṇīye bārāṇasinagare pubbe taṃ pamodayiṃsu, tā hitvā idha kiṃ karissasi, ‘‘ehi, samma, gacchāmā’’ti. <span class="bld">Tambūpadhāne</span>ti rattūpadhāne. <span class="bld">Sabbassayanamhī</span>ti sabbattharaṇatthate sayane. <span class="bld">Saṅge</span>ti anekabhūmike dassetvā addharattaaṅgayutte tattha tvaṃ pubbe sayīti attho. <span class="bld">Sukha</span>nti tādisassa sayanassa majjhamhi sukhaṃ sayitvāna idāni kathaṃ araññe ramissasi, ‘‘ehi gacchāma, sammā’’ti. <span class="bld">Nisīthe</span>ti rattibhāge. <span class="bld">Hitvā</span>ti evarūpaṃ sampattiṃ chaḍḍetvā. <span class="bld">Uyyānasampannaṃ pahūtamālya</span>nti, mahārāja, tava uyyānasampannaṃ nānāvidhapupphaṃ. <span class="bld">Migājinūpetaṃ puraṃ suramma</span>nti <a name="P5.0507"></a> taṃ uyyānaṃ migājinaṃ nāma nāmena, tena upetaṃ purampi te suṭṭhu rammaṃ. <span class="bld">Hitvā</span>ti evarūpaṃ manoramaṃ nagaraṃ chaḍḍetvā.</p>



<p class="bodytext">Iti mahāsatto ‘‘appeva nāmesa pubbe upabhuttaparibhogarasaṃ saritvā gantukāmo bhaveyyā’’ti paṭhamaṃ bhojanena palobhesi, dutiyaṃ kilesena, tatiyaṃ sayanena, catutthaṃ naccagītavāditena, pañcamaṃ uyyānena ceva nagarena cāti imehi ettakehi palobhetvā ‘‘ehi, mahārāja, ahaṃ taṃ ādāya gantvā bārāṇasiyaṃ patiṭṭhāpetvā pacchā sakaraṭṭhaṃ gamissāmi, sace bārāṇasirajjaṃ na labhissasi, upaḍḍharajjaṃ te dassāmi, kiṃ te araññavāsena, mama vacanaṃ karohī’’ti āha. So tassa vacanaṃ sutvā gantukāmo hutvā ‘‘sutasomo mayhaṃ atthakāmo anukampako, paṭhamaṃ maṃ kalyāṇe patiṭṭhāpetvā ‘idāni porāṇakayaseva patiṭṭhāpessāmī’ti vadati, sakkhissati cesa patiṭṭhāpetuṃ, iminā saddhiṃyeva gantuṃ vaṭṭati, kiṃ me araññavāsenā’’ti cintetvā <a name="M5.0549"></a> tuṭṭhacitto tassa guṇaṃ nissāya vaṇṇaṃ kathetukāmo ‘‘samma, sutasoma, kalyāṇamittasaṃsaggato sādhutaraṃ, pāpamittasaṃsaggato vā pāpataraṃ nāma natthī’’ti vatvā āha –</p>



<p class="hangnum"><span class="newparamark" id="kn14b_21_para484"></span><a name="para484"></a><span class="paranum">484</span>.</p>



<p class="gatha1"> ‘‘Kāḷapakkhe yathā cando, hāyateva suve suve;</p>



<p class="gathalast">Kāḷapakkhūpamo rāja, asataṃ hoti samāgamo.</p>



<p class="hangnum"><span class="newparamark" id="kn14b_21_para485"></span><a name="para485"></a><span class="paranum">485</span>.</p>



<p class="gatha1"> ‘‘Yathāhaṃ rasakamāgamma, sūdaṃ kāpurisādhamaṃ;</p>



<p class="gathalast">Akāsiṃ pāpakaṃ kammaṃ, yena gacchāmi duggatiṃ.</p>



<p class="hangnum"><span class="newparamark" id="kn14b_21_para486"></span><a name="para486"></a><span class="paranum">486</span>.</p>



<p class="gatha1"> ‘‘Sukkapakkhe <a name="V5.0500"></a> yathā cando, vaḍḍhateva suve suve;</p>



<p class="gathalast">Sukkapakkhūpamo rāja, sataṃ hoti samāgamo.</p>



<p class="hangnum"><span class="newparamark" id="kn14b_21_para487"></span><a name="para487"></a><span class="paranum">487</span>.</p>



<p class="gatha1"> ‘‘Yathāhaṃ tuvamāgamma, sutasoma vijānahi;</p>



<p class="gathalast">Kāhāmi kusalaṃ kammaṃ, yena gacchāmi suggatiṃ.</p>



<p class="hangnum"><span class="newparamark" id="kn14b_21_para488"></span><a name="para488"></a><span class="paranum">488</span>.</p>



<p class="gatha1"> ‘‘Thale yathā vāri janinda vuṭṭhaṃ, anaddhaneyyaṃ na ciraṭṭhitīkaṃ;</p>



<p class="gathalast">Evampi <a name="P5.0508"></a> hoti asataṃ samāgamo, anaddhaneyyo udakaṃ thaleva.</p>



<p class="hangnum"><span class="newparamark" id="kn14b_21_para489"></span><a name="para489"></a><span class="paranum">489</span>.</p>



<p class="gatha1"> ‘‘Sare yathā vāri janinda vuṭṭhaṃ, ciraṭṭhitīkaṃ naravīraseṭṭha;</p>



<p class="gathalast">Evampi ve hoti sataṃ samāgamo, ciraṭṭhitīko udakaṃ sareva.</p>



<p class="hangnum"><span class="newparamark" id="kn14b_21_para490"></span><a name="para490"></a><span class="paranum">490</span>.</p>



<p class="gatha1"> ‘‘Abyāyiko hoti sataṃ samāgamo, yāvampi tiṭṭheyya tatheva hoti;</p>



<p class="gathalast">Khippañhi veti asataṃ samāgamo, tasmā sataṃ dhammo asabbhi ārakā’’ti.</p>



<p class="bodytext">Tattha <span class="bld">suve suve</span>ti divase divase. <span class="bld">Anaddhaneyya</span>nti na addhānakkhamaṃ. <span class="bld">Sare</span>ti samudde. <span class="bld">Naravīraseṭṭhā</span>ti naresu vīriyena seṭṭha. <span class="bld">Udakaṃ sarevā</span>ti samudde vuṭṭhaudakaṃ viya. <span class="bld">Abyāyiko</span>ti avigacchanako. <span class="bld">Yāvampi</span> <a name="M5.0550"></a> <span class="bld">tiṭṭheyyā</span>ti yattakaṃ kālaṃ jīvitaṃ tiṭṭheyya, tattakaṃ kālaṃ tatheva hoti, na jīrati sappurisehi mittabhāvoti.</p>



<p class="bodytext">Iti porisādo sattahi gāthāhi mahāsattasseva vaṇṇaṃ kathesi. Mahāsattopi porisādañca te ca rājāno gahetvā attano paccantagāmaṃ agamāsi. Paccantagāmavāsino mahāsattaṃ disvā nagaraṃ gantvā amaccānaṃ ācikkhiṃsu. Amaccā balakāyaṃ ādāya gantvā parivārayiṃsu. Mahāsatto tena parivārena bārāṇasirajjaṃ agamāsi. Antarāmagge janapadavāsino bodhisattassa paṇṇākāraṃ datvā anugacchiṃsu, mahanto parivāro ahosi, tena saddhiṃ bārāṇasiṃ pāpuṇi. Tadā porisādassa putto rājā hoti, senāpati kāḷahatthiyeva. Nāgarā rañño ārocayiṃsu – ‘‘mahārāja, sutasomo kira porisādaṃ dametvā ādāya idhāgacchati, nagaramassa pavisituṃ na dassāmā’’ti sīghaṃ nagaradvārāni pidahitvā āvudhahatthā aṭṭhaṃsu. Mahāsatto dvārānaṃ pihitabhāvaṃ ñatvā porisādañca parosatañca rājāno ohāya katipayehi amaccehi saddhiṃ āgantvā ‘‘ahaṃ sutasomarājā, dvāraṃ vivarathā’’ti āha. Purisā gantvā rañño ārocesuṃ. So ‘‘khippaṃ <a name="V5.0501"></a> vivarathā’’ti vivarāpesi. Mahāsatto nagaraṃ pāvisi. Rājā ca kāḷahatthi cassa paccuggamanaṃ <a name="P5.0509"></a> katvā ādāya pāsādaṃ āropayiṃsu.</p>



<p class="bodytext">So rājapallaṅke nisīditvā porisādassa aggamahesiṃ sesāmacce ca pakkosāpetvā kāḷahatthiṃ āha – ‘‘kāḷahatthi, kasmā rañño nagaraṃ pavisituṃ na dethā’’ti? ‘‘So rajjaṃ kārento imasmiṃ nagare bahū manusse khādi, khattiyehi akattabbaṃ kari, sakalajambudīpaṃ chiddamakāsi, evarūpo pāpadhammo, tena kāraṇenā’’ti. ‘‘Idāni ‘so evarūpaṃ karissatī’ti mā cintayittha, ahaṃ taṃ dametvā sīlesu patiṭṭhāpesiṃ, jīvitahetupi kañci na viheṭhessati, natthi vo tato bhayaṃ, evaṃ mā karittha, puttehi nāma mātāpitaro paṭijaggitabbā, mātāpituposakā hi saggaṃ gacchanti, itare niraya’’nti evaṃ so nicāsane nisinnassa puttarājassa ovādaṃ datvā, ‘‘kāḷahatthi, tvaṃ rañño sahāyo ceva sevako ca, raññāpi mahante issariye patiṭṭhāpito, tayāpi rañño atthaṃ carituṃ vaṭṭatī’’ti senāpatimpi anusāsitvā, ‘‘devi, tvampi kulagehā āgantvā tassa santike aggamahesiṭṭhānaṃ patvā puttadhītāhi vaḍḍhippattā, tayāpi tassa atthaṃ carituṃ <a name="M5.0551"></a> vaṭṭatī’’ti deviyāpi ovādaṃ datvā tamevatthaṃ matthakaṃ pāpetuṃ dhammaṃ desento gāthā āha –</p>



<p class="hangnum"><span class="newparamark" id="kn14b_21_para491"></span><a name="para491"></a><span class="paranum">491</span>.</p>



<p class="gatha1"> ‘‘Na so rājā yo ajeyyaṃ jināti, na so sakhā yo sakhāraṃ jināti;</p>



<p class="gathalast">Na sā bhariyā yā patino na vibheti, na te puttā ye na bharanti jiṇṇaṃ.</p>



<p class="hangnum"><span class="newparamark" id="kn14b_21_para492"></span><a name="para492"></a><span class="paranum">492</span>.</p>



<p class="gatha1"> ‘‘Na sā sabhā yattha na santi santo, na te santo ye na bhaṇanti dhammaṃ;</p>



<p class="gathalast">Rāgañca dosañca pahāya mohaṃ, dhammaṃ bhaṇantāva bhavanti santo.</p>



<p class="hangnum"><span class="newparamark" id="kn14b_21_para493"></span><a name="para493"></a><span class="paranum">493</span>.</p>



<p class="gatha1"> ‘‘Nābhāsamānaṃ jānanti, missaṃ bālehi paṇḍitaṃ;</p>



<p class="gathalast">Bhāsamānañca jānanti, desentaṃ amataṃ padaṃ.</p>



<p class="hangnum"><span class="newparamark" id="kn14b_21_para494"></span><a name="para494"></a><span class="paranum">494</span>.</p>



<p class="gatha1"> ‘‘Bhāsaye jotaye dhammaṃ, paggaṇhe isinaṃ dhajaṃ;</p>



<p class="gathalast">Subhāsitaddhajā isayo, dhammo hi isinaṃ dhajo’’ti.</p>



<p class="bodytext">Tattha <a name="P5.0510"></a> <span class="bld">ajeyya</span>nti ajeyyā nāma mātāpitaro, te jinanto rājā nāma na hoti. Sace tvampi pitu santakaṃ rajjaṃ labhitvā tassa paṭisattu hosi, akiccakārī nāma bhavissasi<a name="V5.0502"></a>. <span class="bld">Sakhāraṃ jinātī</span>ti kūṭaḍḍena jināti. Sace tvaṃ, kāḷahatthi, raññā saddhiṃ mittadhammaṃ na pūresi, adhammaṭṭho hutvā niraye nibbattissasi. <span class="bld">Na vibhetī</span>ti na bhāyati. Sace tvaṃ rañño na bhāyasi, bhariyādhamme ṭhitā nāma na hosi, akiccakārī nāma bhavissasi. <span class="bld">Jiṇṇa</span>nti mahallakaṃ. Tasmiñhi kāle abharantā puttā puttā nāma na honti.</p>



<p class="bodytext"><span class="bld">Santo</span>ti paṇḍitā. <span class="bld">Ye na bhaṇanti dhamma</span>nti ye pucchitā saccasabhāvaṃ na vadanti, na te paṇḍitā nāma. <span class="bld">Dhammaṃ bhaṇantāvā</span>ti ete rāgādayo pahāya parassa hitānukampakā hutvā sabhāvaṃ bhaṇantāva paṇḍitā nāma honti. <span class="bld">Nābhāsamāna</span>nti na abhāsamānaṃ. <span class="bld">Amataṃ pada</span>nti amatamahānibbānaṃ desentaṃ ‘‘paṇḍito’’ti jānanti, teneva porisādo maṃ ñatvā pasannacitto cattāro vare datvā pañcasu sīlesu patiṭṭhito. <span class="bld">Bhāsaye</span>ti <a name="M5.0552"></a> paṇḍito puriso dhammaṃ bhāseyya joteyya, buddhādayo isayo yasmā dhammo etesaṃ dhajo, tasmā subhāsitaddhajā nāma subhāsitaṃ paggaṇhanti, bālā pana subhāsitaṃ paggaṇhantā nāma natthīti.</p>



<p class="bodytext">Imassa dhammakathaṃ sutvā rājā ca senāpati ca devī ca tuṭṭhā ‘‘gacchāma, mahārāja, ānemā’’ti vatvā nagare bheriṃ carāpetvā nāgare sannipātetvā ‘‘tumhe mā bhāyittha, rājā kira dhamme patiṭṭhito, etha naṃ ānemā’’ti mahājanaṃ ādāya mahāsattaṃ purato katvā rañño santikaṃ gantvā vanditvā kappake upaṭṭhāpetvā kappitakesamassuṃ nhātānulittapasādhitaṃ rājānaṃ ratanarāsimhi ṭhapetvā abhisiñcitvā nagaraṃ pavesesuṃ. Porisādo rājā hutvā parosatānaṃ khattiyānaṃ mahāsattassa ca mahāsakkāraṃ kāresi. ‘‘Sutasomanarindena kira porisādaṃ dametvā rajje patiṭṭhāpito’’ti sakalajambudīpe mahākolāhalaṃ udapādi. Indapatthanagaravāsinopi ‘‘rājā no āgacchatū’’ti dūtaṃ pahiṇiṃsu. So tattha māsamattaṃ vasitvā, ‘‘samma, gacchāmahaṃ, tvaṃ appamatto hohi, nagaradvāresu ca majjhe cāti pañca dānasālāyo kārehi, dasa rājadhamme akopetvā agatigamanaṃ pariharā’’ti porisādaṃ ovadi. Parosatāhi rājadhānīhi balakāyo yebhuyyena sannipati<a name="P5.0511"></a>. So tena balakāyena parivuto bārāṇasito nikkhami. Porisādopi nikkhamitvā upaḍḍhapathā nivatti. Mahāsatto avāhanānaṃ rājūnaṃ vāhanāni datvā uyyojesi. Tepi rājāno tena saddhiṃ sammoditvā mahāsattaṃ vandanādīni katvā attano attano janapadaṃ agamiṃsu.</p>



<p class="bodytext">Mahāsattopi nagaraṃ patvā indapatthanagaravāsīhi devanagaraṃ viya alaṅkatanagaraṃ pavisitvā mātāpitaro vanditvā madhurapaṭisanthāraṃ katvā mahātalaṃ abhiruhi. So dhammena rajjaṃ kārento cintesi <a name="V5.0503"></a> – ‘‘rukkhadevatā mayhaṃ bahūpakārā, balikammalābhamassā karissāmī’’ti. So tassa nigrodhassa avidūre mahantaṃ taḷākaṃ kāretvā bahūni kulāni pesetvā <a name="M5.0553"></a> gāmaṃ nivesesi. Gāmo mahā ahosi asītimattaāpaṇasahassapaṭimaṇḍito. Tampi rukkhamūlaṃ sākhantato paṭṭhāya samatalaṃ kāretvā parikkhittavedikatoraṇadvārayuttaṃ akāsi, devatā abhippasīdi. Kammāsapādassa damitaṭṭhāne nivuṭṭhattā pana so gāmo kammāsadammanigamo nāma jāto. Tepi sabbe rājāno mahāsattassa ovāde ṭhatvā dānādīni puññāni katvā āyupariyosāne saggaṃ pūrayiṃsu.</p>



<p class="bodytext">Satthā imaṃ dhammadesanaṃ āharitvā saccāni pakāsetvā ‘‘na, bhikkhave, idānevāhaṃ aṅgulimālaṃ damemi, pubbepesa mayā damitoyevā’’ti vatvā jātakaṃ samodhānesi ‘‘tadā porisādo rājā aṅgulimālo ahosi, kāḷahatthi sāriputto, nandabrāhmaṇo ānando, rukkhadevatā kassapo, sakko anuruddho, sesarājāno buddhaparisā, mātāpitaro mahārājakulāni, sutasomarājā pana ahameva ahosi’’nti.</p>



<p class="centered">Mahāsutasomajātakavaṇṇanā pañcamā.</p>



<p class="bodytext">Jātakuddānaṃ –</p>



<p class="gatha1">Sumukho pana haṃsavaro ca mahā, sudhabhojaniko ca paro pavaro;</p>



<p class="gathalast">Sakuṇāladijādhipativhayano, sutasomavaruttamasavhayanoti.</p>



<p class="centered">Asītinipātavaṇṇanā niṭṭhitā.</p>



<p class="centered">Pañcamo bhāgo niṭṭhito.</p>





</body>
</html>
