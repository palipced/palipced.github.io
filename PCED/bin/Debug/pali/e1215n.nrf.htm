<html>
  <head>
    <META http-equiv="Content-Type" content="text/html; charset=utf-8">
    <title></title><script>
function setHitsVisibility(isVisible)
{ 
  var c = getStyleClass('hit');
  if (isVisible)
  {
    c.style.backgroundColor = 'blue';
    c.style.color = 'white';
  }
  else
  {
    c.style.backgroundColor = 'white';
    c.style.color = 'black';
  }
}

function setFootnotesVisibility(isVisible)
{
  getStyleClass('note').style.display = (isVisible ? 'inline' : 'none');
}

function getStyleClass (className) {
	for (var s = 0; s < document.styleSheets.length; s++)
	{
		if(document.styleSheets[s].rules)
		{
			for (var r = 0; r < document.styleSheets[s].rules.length; r++)
			{
				if (document.styleSheets[s].rules[r].selectorText == '.' + className)
				{
					return document.styleSheets[s].rules[r];
				}
			}
		}
		else if(document.styleSheets[s].cssRules)
		{
			for (var r = 0; r < document.styleSheets[s].cssRules.length; r++)
			{
				if (document.styleSheets[s].cssRules[r].selectorText == '.' + className)
					return document.styleSheets[s].cssRules[r];
			}
		}
	}
	
	return null;
}
</script><style>
body { 
  font-family: "Times Ext Roman", "Indic Times", "Doulos SIL", Tahoma, "Arial Unicode MS", Gentium;
  background: white;
}

span {}
.note {color: blue}
.bld {font-weight: bold; }
.paranum {font-weight: bold; }
.hit {background-color: blue; color: white; }
.context {background-color: green; color: white; }

p {
  border-top: 0in; border-bottom: 0in;
  padding-top: 0in; padding-bottom: 0in;
  margin-top: 0in; margin-bottom: 0.5cm;
}

.indent { font-size: 12pt; text-indent: 2em; margin-left: 3em;}

.bodytext { font-size: 12pt; text-indent: 2em;}

.hangnum { font-size: 12pt; text-indent: 2em;}

/* Namo tassa, and nitthita -- no unique structural distinction */
.centered { font-size: 12pt; text-align:center;}

.unindented { font-size: 12pt;}

.book { font-size: 21pt; text-align:center; font-weight: bold;}

.chapter { font-size: 18pt; text-align:center; font-weight: bold;}

.nikaya { font-size: 24pt; text-align:center; font-weight: bold;}

.title { font-size: 12pt; text-align:center; font-weight: bold;}

.subhead { font-size: 12pt; text-align:center; font-weight: bold;}

.subsubhead { font-size: 12pt; text-align:center; font-weight: bold;}

/* Gatha line 1 */
.gatha1 { font-size: 12pt; margin-bottom: 0em; margin-left: 4em;}

/* Gatha line 2 */
.gatha2 { font-size: 12pt; margin-bottom: 0em; margin-left: 4em;}

/* Gatha line 3 */
.gatha3 { font-size: 12pt; margin-bottom: 0em; margin-left: 4em;}

/* Gatha last line */
.gathalast { font-size: 12pt; margin-bottom: 0.5cm; margin-left: 4em;}
</style>
  </head>
  <body>





<p class="chapter">Samantakūṭavaṇṇanā <a name="O0.0001"></a></p>



<p class="centered">Namo tassa bhagavato arahato sammāsambuddhassa</p>



<p class="hangnum"><a name="para1"></a><span class="paranum">1</span>.</p>



<p class="gatha1"> Satatavitata kittiṃ dhastakandappadappaṃ</p>



<p class="gatha2">Tibhavahitavidhānaṃ sabbalokekaketuṃ,</p>



<p class="gatha3">Amitamatimanagghaṃ santidaṃ merusāraṃ</p>



<p class="gathalast">Sugatamahamudāraṃ rūpasāraṃ namāmi;</p>



<p class="hangnum"><a name="para2"></a><span class="paranum">2</span>.</p>



<p class="gatha1"> Hataduritatusāraṃ mohapaṅkopatāpaṃ</p>



<p class="gatha2">Manakamalavikāsaṃ jantunaṃ sesakānaṃ,</p>



<p class="gatha3">Kumatikumudanāsaṃ buddhapubbācalaggā</p>



<p class="gathalast">Uditamahamudāraṃ dhammabhānuṃ namāmi;</p>



<p class="hangnum"><a name="para3"></a><span class="paranum">3</span>.</p>



<p class="gatha1"> Sakalavimalasīlaṃ dhutapāpārijālaṃ</p>



<p class="gatha2">Suranaramahanīyaṃ pāhuneyyāhuneyyaṃ,</p>



<p class="gatha3">Ujupathapaṭipannaṃ puññakhettaṃ janānaṃ</p>



<p class="gathalast">Gaṇamahamabhivande sāradaṃ sādarena;</p>



<p class="hangnum"><a name="para4"></a><span class="paranum">4</span>.</p>



<p class="gatha1"> Iti kaḷita paṇāmā hantva sabbopasagge</p>



<p class="gatha2">Sugatavimala pādambhojasampāta pūtaṃ,</p>



<p class="gatha3">Sumanasikharirājaṃ vaṇṇayissaṃ surānaṃ</p>



<p class="gathalast">Vasati matulametaṃ sādhujantu suṇantu;</p>



<p class="hangnum"><a name="para5"></a><span class="paranum">5</span>.</p>



<p class="gatha1"> Savaṇā lapanā ceva satiyā cāpi vandanā,</p>



<p class="gathalast">Yassa sammā sukhī hotī nibbāṇañcādhigacchati;</p>



<p class="hangnum"><a name="para6"></a><span class="paranum">6</span>. <a name="O0.0002"></a></p>



<p class="gatha1"> Tasmā sappurisehe’daṃ patthentehi tisampadaṃ,</p>



<p class="gathalast">Savaṇīyañhi sādhūhi acikkhittena cetasā;</p>



<p class="hangnum"><a name="para7"></a><span class="paranum">7</span>.</p>



<p class="gatha1"> Yo lokatilako nātho pūretvā dasa pāramī,</p>



<p class="gathalast">Jātosi tusite kāye santusito’ti vissuto;</p>



<p class="hangnum"><a name="para8"></a><span class="paranum">8</span>.</p>



<p class="gatha1"> Ārādhito surādīhi kālo mārisa te ayaṃ,</p>



<p class="gathalast">Tiṇṇo tārayimaṃ lokaṃ bahū apparajakkhakā;</p>



<p class="hangnum"><a name="para9"></a><span class="paranum">9</span>.</p>



<p class="gatha1"> Etadatthāya te vīra pūritā dasa pāramī,</p>



<p class="gathalast">Bāhuṃ pitussa putto’va loko ālambate tuvaṃ;</p>



<p class="hangnum"><a name="para10"></a><span class="paranum">10</span>.</p>



<p class="gatha1"> Tesaṃ taṃ vacanaṃ sutvā mahāsatto mahāmatī,</p>



<p class="gathalast">Vilokane viloketvā pañcāmala vilocano;</p>



<p class="hangnum"><a name="para11"></a><span class="paranum">11</span>.</p>



<p class="gatha1"> Jambudīpaggakamale kaṇṇikā’va manoramā,</p>



<p class="gathalast">Purī kapiḷavatthū’si visāṇā’va sudhāsinaṃ;</p>



<p class="hangnum"><a name="para12"></a><span class="paranum">12</span>.</p>



<p class="gatha1"> Siṅgīnikkhamayābhāsa tuṅgasiṅgasamaṅgitā,</p>



<p class="gathalast">Maṇisīhapañjarākiṇṇa pāsādā yattha bhāsare;</p>



<p class="hangnum"><a name="para13"></a><span class="paranum">13</span>.</p>



<p class="gatha1"> Saghane gagane niccaṃ sateratasatāni’va,</p>



<p class="gathalast">Anileritapajjota soṇṇaketu ahū yahiṃ;</p>



<p class="hangnum"><a name="para14"></a><span class="paranum">14</span>.</p>



<p class="gatha1"> Janānaṃ nīlanettehi vadanehi tu yā purī,</p>



<p class="gathalast">Madhupālisamonaddha kañjinī sirimāvahe;</p>



<p class="hangnum"><a name="para15"></a><span class="paranum">15</span>.</p>



<p class="gatha1"> Raṅgatuṅgaturaṅgehi gajjitehi ca yā purī,</p>



<p class="gathalast">Saghosuttuṅgakallola lolasāgarasantibhā;</p>



<p class="hangnum"><a name="para16"></a><span class="paranum">16</span>.</p>



<p class="gatha1"> Avhamānā’va devānaṃ puralakhyā bhujā iva,</p>



<p class="gathalast">Mandānileritā tuṅga nānārāgaddhajā yahiṃ;</p>



<p class="hangnum"><a name="para17"></a><span class="paranum">17</span>.</p>



<p class="gatha1"> Nānāvesadharā yasmiṃ nānābhūsaṇa bhūsitā,</p>



<p class="gathalast">Nānāsampattisaṃyuttā nānāvijjāsu pāragā;</p>



<p class="hangnum"><a name="para18"></a><span class="paranum">18</span>. <a name="O0.0003"></a></p>



<p class="gatha1"> Navayobbana uddāmā rūpena ca manoharā,</p>



<p class="gathalast">Saccesu niratā niccaṃ anakkuṭṭhakulā siyuṃ;</p>



<p class="hangnum"><a name="para19"></a><span class="paranum">19</span>.</p>



<p class="gatha1"> Niccaṃ kīḷā vidaddhāhi naranārīhi sevitā,</p>



<p class="gatha2">Yā purī sādhurūpā’si madhurālāpinīhi ca;</p>



<p class="hangnum"><a name="para20"></a><span class="paranum">20</span>.</p>



<p class="gatha1"> Tasmiṃ saddhādayopeta okkākakulaketuko,</p>



<p class="gathalast">Suddhodanavhayo āsī vissuto bhuvanattaye;</p>



<p class="hangnum"><a name="para21"></a><span class="paranum">21</span>.</p>



<p class="gatha1"> Yassaṅghikamale sabba bhubhujānaṃ mahītale,</p>



<p class="gathalast">Kirīṭamaṇihiṅgāli kīḷantī’va nirantaraṃ;</p>



<p class="hangnum"><a name="para22"></a><span class="paranum">22</span>.</p>



<p class="gatha1"> Yassa patthaṭatejena puranetāpi divākaro,</p>



<p class="gathalast">Vahanīca’mbare līlaṃ osadhīpatino divā;</p>



<p class="hangnum"><a name="para23"></a><span class="paranum">23</span>.</p>



<p class="gatha1"> Yassa dānappavāho tu nānāyācaka jantunaṃ,</p>



<p class="gathalast">Manodadhīsu velantetikkamantova sattataṃ;</p>



<p class="hangnum"><a name="para24"></a><span class="paranum">24</span>.</p>



<p class="gatha1"> Matiyā suramantīva dhanena dhanado viya,</p>



<p class="gathalast">Rūpena kusumesu’va yo jumhati mahītale;</p>



<p class="hangnum"><a name="para25"></a><span class="paranum">25</span>.</p>



<p class="gatha1"> Tassābhisittā rajjena mahāmāyāti vissutā,</p>



<p class="gathalast">Candikā viya candassa girirājā’va kapālito;</p>



<p class="hangnum"><a name="para26"></a><span class="paranum">26</span>.</p>



<p class="gatha1"> Lakkhī’va vāsudevassa sītā’va rāmarājino,</p>



<p class="gathalast">Mahesīsi varārohā sundarī sundarādharā;</p>



<p class="hangnum"><a name="para27"></a><span class="paranum">27</span>.</p>



<p class="gatha1"> Tassā kucchikaraṇḍamhi anaggharatanaṃ viya,</p>



<p class="gathalast">Khattiṃsāhi nimittehi vimhāpento sadevakaṃ;</p>



<p class="hangnum"><a name="para28"></a><span class="paranum">28</span>.</p>



<p class="gatha1"> Sitambujakaro santo sitebhacchāpako viya,</p>



<p class="gathalast">Katvā padakkhiṇaṃ mātu paṭisandhimagaṇhi so;</p>



<p class="hangnum"><a name="para29"></a><span class="paranum">29</span>.</p>



<p class="gatha1"> Dasekādasamāsena tassevaṃ āsi cetanā,</p>



<p class="gathalast">Passituṃ sakañātīnaṃ gantvāna nagaraṃ tadā;</p>



<p class="hangnum"><a name="para30"></a><span class="paranum">30</span>. <a name="O0.0004"></a></p>



<p class="gatha1"> Nivedetvā tamatthaṃ sā rañño tena susajjite,</p>



<p class="gathalast">Saparicchadā tadā magge gacchanti antarāpathe;</p>



<p class="hangnum"><a name="para31"></a><span class="paranum">31</span>.</p>



<p class="gatha1"> Devatānaṃ manonandakara nandana sannibhaṃ,</p>



<p class="gathalast">Disvāna lumbiniṃ nāma uyyānaṃ mananandanaṃ;</p>



<p class="hangnum"><a name="para32"></a><span class="paranum">32</span>.</p>



<p class="gatha1"> Tasmiṃ kīḷitumussāhā pavisitvāna taṃ vanaṃ,</p>



<p class="gathalast">Kīḷanti upagantvāna maṅgalaṃ sālapādapaṃ;</p>



<p class="hangnum"><a name="para33"></a><span class="paranum">33</span>.</p>



<p class="gatha1"> Vilola pallavākiṇṇaṃ suphullakusumonataṃ,</p>



<p class="gathalast">Gahetvā sālasākhaṃ sā surattakara pallavā;</p>



<p class="hangnum"><a name="para34"></a><span class="paranum">34</span>.</p>



<p class="gatha1"> Devehi gahitā’rakkhā mahamāne sadevake,</p>



<p class="gathalast">Janesi tanayaṃ māyā tatraṭṭhā lokalocanaṃ;</p>



<p class="hangnum"><a name="para35"></a><span class="paranum">35</span>.</p>



<p class="gatha1"> Brahmāno lokapālā ca manussā kamato tadā,</p>



<p class="gathalast">Soṇṇajālājinādīhi gaṇhiṃsu jananandanaṃ;</p>



<p class="hangnum"><a name="para36"></a><span class="paranum">36</span>.</p>



<p class="gatha1"> Mahiṃ patiṭṭhito dhīro passitvāna tato disā,</p>



<p class="gathalast">Uttarābhimukho sattapadaṃ gaṇtvā’mbuje ṭhito;</p>



<p class="hangnum"><a name="para37"></a><span class="paranum">37</span>.</p>



<p class="gatha1"> Disantamavaloketvā suphullambujalocano,</p>



<p class="gathalast">Nicchāresāsabhiṃ vācaṃ aggo seṭṭho’tiādinā;</p>



<p class="hangnum"><a name="para38"></a><span class="paranum">38</span>.</p>



<p class="gatha1"> Brahmāmaranarādīhi pūjito ca namassito,</p>



<p class="gathalast">Kamena abhivaḍḍhanto juṇhapakkhe sasī yathā;</p>



<p class="hangnum"><a name="para39"></a><span class="paranum">39</span>.</p>



<p class="gatha1"> Brahmūnaṃ chattachāyāya mandārakusumantare,</p>



<p class="gathalast">Sānandāmandadevehi dhutacāmaramajjhago;</p>



<p class="hangnum"><a name="para40"></a><span class="paranum">40</span>.</p>



<p class="gatha1"> Dibbehi rūpasaddehi gandhehi ca rasehi ca,</p>



<p class="gathalast">Phoṭṭhabbehi ca dibbehi modamāno anekadhā;</p>



<p class="hangnum"><a name="para41"></a><span class="paranum">41</span>.</p>



<p class="gatha1"> Dibbehi ramaṇīyehi naccehi vāditehi ca,</p>



<p class="gathalast">Padānekasahassehi thūyamānaguṇākaro;</p>



<p class="hangnum"><a name="para42"></a><span class="paranum">42</span>. <a name="O0.0005"></a></p>



<p class="gatha1"> Patvā soḷasamaṃ vassaṃ ñātisaṅghassa majjhago,</p>



<p class="gathalast">Dassetvā’sesasippaṃ taṃ loke vijjati yaṃ tadā;</p>



<p class="hangnum"><a name="para43"></a><span class="paranum">43</span>.</p>



<p class="gatha1"> Ñātisaṅghaṃ pamodento deve ca manuje’pi ca,</p>



<p class="gathalast">Laddhā yasodharaṃ deviṃ’nukūlaṃ jātijātiyaṃ;</p>



<p class="hangnum"><a name="para44"></a><span class="paranum">44</span>.</p>



<p class="gatha1"> Soṇṇadappaṇasaṅkāsa sommānana vibhusitaṃ,</p>



<p class="gathalast">Nīlanīrajasaṅkāsa visālāyata locanaṃ;</p>



<p class="hangnum"><a name="para45"></a><span class="paranum">45</span>.</p>



<p class="gatha1"> Siṅgāramandiradvāre dhajopamabhamudvayaṃ,</p>



<p class="gathalast">Hemakāhalasaṅkāsa nāsikaṃ rūpalakkhiyā</p>



<p class="hangnum"><a name="para46"></a><span class="paranum">46</span>.</p>



<p class="gatha1"> Nīlavellitadhammilla jimutobhaya koṭiyaṃ,</p>



<p class="gathalast">Niccavijjullatācakka manuññakaṇṇapāsakaṃ;</p>



<p class="hangnum"><a name="para47"></a><span class="paranum">47</span>.</p>



<p class="gatha1"> Sātakumbhanibhābhāsa payodharaghaṭadvaṃ,</p>



<p class="gathalast">Suvaṇṇadditaṭāyāta nijjharākārahārakaṃ</p>



<p class="hangnum"><a name="para48"></a><span class="paranum">48</span>.</p>



<p class="gatha1"> Dehadevaddumālamba pārohābhabhujadvayaṃ,</p>



<p class="gathalast">Aṅgulīpallavantambu binducāru nakhāvaliṃ;</p>



<p class="hangnum"><a name="para49"></a><span class="paranum">49</span>.</p>



<p class="gatha1"> Dehamālālimālābha romarājivirājitaṃ,</p>



<p class="gathalast">Rūpaṇṇavataraṅgāha valittaya vicittakaṃ;</p>



<p class="hangnum"><a name="para50"></a><span class="paranum">50</span>.</p>



<p class="gatha1"> Soṇṇarambhāsamāvaṭṭa piṇorudvaya sundaraṃ,</p>



<p class="gathalast">Sannirakalikākāra cārujaṅghā vibhūsitaṃ;</p>



<p class="hangnum"><a name="para51"></a><span class="paranum">51</span>.</p>



<p class="gatha1"> Paccakkharūpalakkhiñca līlānicaya sannibhaṃ,</p>



<p class="gathalast">Guṇānamākaraṃ sādhu velaṃva ratisāgare;</p>



<p class="hangnum"><a name="para52"></a><span class="paranum">52</span>.</p>



<p class="gatha1"> Kanto vasantarājā’va kandappo’va surūpavā,</p>



<p class="gathalast">Sasī’va dassanīyo ca sūriyo viya tejavā;</p>



<p class="hangnum"><a name="para53"></a><span class="paranum">53</span>.</p>



<p class="gatha1"> Acalattena merūva gambhīrenaṇṇavo viya,</p>



<p class="gathalast">Brahmassaro piyaṃvādī pañgñāya ca anūpamo;</p>



<p class="hangnum"><a name="para54"></a><span class="paranum">54</span>. <a name="O0.0006"></a></p>



<p class="gatha1"> Vasanto so mahāvīro purasmiṃ kapilavhaye,</p>



<p class="gathalast">Disvā nimitte caturo uyyāna gamanañjase;</p>



<p class="hangnum"><a name="para55"></a><span class="paranum">55</span>.</p>



<p class="gatha1"> Pabbajjābhirato nātho gantvā uyyānabhūmiyaṃ,</p>



<p class="gathalast">Suphullacampakāsoka nāgādā’gehi maṇḍitaṃ;</p>



<p class="hangnum"><a name="para56"></a><span class="paranum">56</span>.</p>



<p class="gatha1"> Phullapaṅkaja kaḷhāra jalājalaya satākulaṃ,</p>



<p class="gathalast">Mandamandānilāyāta nānāmodehi vāsitaṃ;</p>



<p class="hangnum"><a name="para57"></a><span class="paranum">57</span>.</p>



<p class="gatha1"> Sarā saraṃ samāyāta madhubbata nisevitaṃ,</p>



<p class="gathalast">Phalapuppharasuddāma dvija saṅgha nikūjitaṃ;</p>



<p class="hangnum"><a name="para58"></a><span class="paranum">58</span>.</p>



<p class="gatha1"> Naccanta mattamorānaṃ niccaṃ maṇḍapasantibhaṃ,</p>



<p class="gathalast">Dibbanta migasagghānaṃ kīḷāmaṇḍapa sannibhaṃ;</p>



<p class="hangnum"><a name="para59"></a><span class="paranum">59</span>.</p>



<p class="gatha1"> Samīra sisirodāra dhārāsīkara vārihi,</p>



<p class="gathalast">Dhārāmaṇḍapa pantīhi janānandakaraṃ varaṃ;</p>



<p class="hangnum"><a name="para60"></a><span class="paranum">60</span>.</p>



<p class="gatha1"> Uyyānavanamāgamma devarājāva nandanaṃ,</p>



<p class="gathalast">Kīḷanto nijaputtassa sutvāna jātasāsanaṃ;</p>



<p class="hangnum"><a name="para61"></a><span class="paranum">61</span>.</p>



<p class="gatha1"> Nivatto vissakammena sahassakkhova bhūsito,</p>



<p class="gathalast">Puraṃ pavisamānova kisā gotami bhāsitaṃ;</p>



<p class="hangnum"><a name="para62"></a><span class="paranum">62</span>.</p>



<p class="gatha1"> Sutvāna nibbutapadaṃ tadā cittānukūlakaṃ,</p>



<p class="gathalast">Santuṭṭho sānurāgo ca lakkhagghaṃ tārabhāsuraṃ;</p>



<p class="hangnum"><a name="para63"></a><span class="paranum">63</span>.</p>



<p class="gatha1"> Hāraṃ tissāya pesetvā gantvāna sakamandiraṃ,</p>



<p class="gathalast">Devarājavilāsena nisīdi pavarāsane;</p>



<p class="hangnum"><a name="para64"></a><span class="paranum">64</span>.</p>



<p class="gatha1"> Athāgamma tadā nekanāṭikā parivārayuṃ,</p>



<p class="gathalast">Vajjanti bheriyo tāsu paggayha kāci nāriyo;</p>



<p class="hangnum"><a name="para65"></a><span class="paranum">65</span>.</p>



<p class="gatha1"> Nānālayasamākiṇṇaṃ gītaṃ gāyanti kāci’pi,</p>



<p class="gathalast">Dhamanti susiraṃ kāci kāci vādenti tantiyo;</p>



<p class="hangnum"><a name="para66"></a><span class="paranum">66</span>. <a name="O0.0007"></a></p>



<p class="gatha1"> Cāru bimbādharāramma payodharabharā subhā,</p>



<p class="gathalast">Visālāyata nīlakkhā somasommānanā tadā;</p>



<p class="hangnum"><a name="para67"></a><span class="paranum">67</span>.</p>



<p class="gatha1"> Naccanti purato tassa bherimaṇḍala majjhagā,</p>



<p class="gathalast">Devakaññāva raṅgamhī rasabhāvanirantaraṃ;</p>



<p class="hangnum"><a name="para68"></a><span class="paranum">68</span>.</p>



<p class="gatha1"> Disvāna so tamacchariyaṃ viratto visaye tadā,</p>



<p class="gathalast">Urattāḷañca addakkhi sabbantaṃ bheritāḷanaṃ;</p>



<p class="hangnum"><a name="para69"></a><span class="paranum">69</span>.</p>



<p class="gatha1"> Paridevaṃ’cupaṭṭhāsi gītaṃ saṃsārasāgare,</p>



<p class="gathalast">Vāyuvega vikāraṃ’va naccaṃ cintesi nāyako;</p>



<p class="hangnum"><a name="para70"></a><span class="paranum">70</span>.</p>



<p class="gatha1">’Kadāhaṃ gharamossajja pabbajjāsiri mubbahe?’</p>



<p class="gathalast">Iccevaṃ cintayanto so supantova sayī tahiṃ;</p>



<p class="hangnum"><a name="para71"></a><span class="paranum">71</span>.</p>



<p class="gatha1">’Yaṃ nissāya mayaṃ ettha naccagītesu vyāvaṭā,</p>



<p class="gathalast">So’yaṃ’dāni supī’ amhe kassadāni karoma taṃ?;</p>



<p class="hangnum"><a name="para72"></a><span class="paranum">72</span>.</p>



<p class="gatha1"> Iti cintiya te tattha turiyesu sake sake,</p>



<p class="gathalast">Ālambā sayitā kaññā susaññāññamanissitā;</p>



<p class="hangnum"><a name="para73"></a><span class="paranum">73</span>.</p>



<p class="gatha1"> Khādanti kāci dantāni kāci lālā vahantiyo,</p>



<p class="gathalast">Kāci rudantiyo tattha vilapanti athā’parā;</p>



<p class="hangnum"><a name="para74"></a><span class="paranum">74</span>.</p>



<p class="gatha1"> Kākacchanti’pi semhampi gilanti ca camanti ca,</p>



<p class="gathalast">Karonti nādaṃ nāsāya gharū’ti ca khipanti ca;</p>



<p class="hangnum"><a name="para75"></a><span class="paranum">75</span>.</p>



<p class="gatha1"> Muttayanti tadā kāci rahassaṃ vicaranti ca,</p>



<p class="gathalast">Duggandhaṃ vāti taṃ ṭhānaṃ susānaṃ āmakaṃ yathā;</p>



<p class="hangnum"><a name="para76"></a><span class="paranum">76</span>.</p>



<p class="gatha1"> Pabuddho aḍḍharattamhi gate tattha nisīdiya,</p>



<p class="gathalast">Addakkhi tāsaṃ nekāni vikārāni tahiṃ tadā;</p>



<p class="hangnum"><a name="para77"></a><span class="paranum">77</span>.</p>



<p class="gatha1"> Tassevaṃ pekkhamānassa bhave saṃviggacetaso,</p>



<p class="gathalast">Ādittaṃva upaṭṭhāsi mane khalu bhavattayaṃ;</p>



<p class="hangnum"><a name="para78"></a><span class="paranum">78</span>. <a name="O0.0008"></a></p>



<p class="gatha1"> Dāvānala samāditta mahāraññāyathā gajo,</p>



<p class="gathalast">Tathevāsi narindassa gehato gamane matī;</p>



<p class="hangnum"><a name="para79"></a><span class="paranum">79</span>.</p>



<p class="gatha1"> Tato vuṭṭhāya sayanā karonto abhinikkhamaṃ,</p>



<p class="gathalast">Vitakkesi mahārājā passituṃ sakamatrajaṃ;</p>



<p class="hangnum"><a name="para80"></a><span class="paranum">80</span>.</p>



<p class="gatha1"> Pavisitvā tato gabbhaṃ sanikaṃ santamānaso,</p>



<p class="gathalast">Passitvā saha puttena niddāyantiṃ yasodharaṃ;</p>



<p class="hangnum"><a name="para81"></a><span class="paranum">81</span>.</p>



<p class="gatha1"> Cirāgataṃ mahāpemaṃ dhārayaṃ sakamānase,</p>



<p class="gathalast">Buddho hutvāpi’maṃ sakkā passituṃ iti cintiya;</p>



<p class="hangnum"><a name="para82"></a><span class="paranum">82</span>.</p>



<p class="gatha1"> Gato nātho tato ṭhānā bodhiyā baddhamānaso</p>



<p class="gathalast">Tadahevāsi buddhoti kāmuko ko na cintaye;</p>



<p class="hangnum"><a name="para83"></a><span class="paranum">83</span>.</p>



<p class="gatha1"> Sineru muddharantova pāduddhariya nikkhamaṃ,</p>



<p class="gathalast">Channamāhūya ānītaṃ kanthakaṃ turagādhipaṃ;</p>



<p class="hangnum"><a name="para84"></a><span class="paranum">84</span>.</p>



<p class="gatha1"> Assarājaṃ tamāruyha saha channena rattiyaṃ,</p>



<p class="gathalast">Devehi vivaṭadvarā paṭipajji mahāpathaṃ;</p>



<p class="hangnum"><a name="para85"></a><span class="paranum">85</span>.</p>



<p class="gatha1"> Cakkavāḷesu nekesu devatā susamāgatā,</p>



<p class="gathalast">Dīpadhūpaddhajehe ca gandhamālehi pūjayuṃ;</p>



<p class="hangnum"><a name="para86"></a><span class="paranum">86</span>.</p>



<p class="gatha1"> Purato saṭṭhīsahassāni daṇḍadīpāni dhārayuṃ,</p>



<p class="gathalast">Tathā dakkhiṇapassamhi vāmapasse ca pacchato;</p>



<p class="hangnum"><a name="para87"></a><span class="paranum">87</span>.</p>



<p class="gatha1"> Gaganā pupphavassāni vassāpesuṃ cha devatā,</p>



<p class="gathalast">Mandāravaṃ kokanadaṃ sugandhaṃ cittapāṭa liṃ;</p>



<p class="hangnum"><a name="para88"></a><span class="paranum">88</span>.</p>



<p class="gatha1"> Campakā soka punnāga nāgapūgāga sambhavaṃ,</p>



<p class="gathalast">Mālatīvassikīyādī nānāvallīhi sambhavaṃ;</p>



<p class="hangnum"><a name="para89"></a><span class="paranum">89</span>.</p>



<p class="gatha1"> Padumuppala kalahāra kumudādyāmbu sambhavaṃ,</p>



<p class="gathalast">Sugandhamadhu mattāhi chappadālīhi kūjitaṃ;</p>



<p class="hangnum"><a name="para90"></a><span class="paranum">90</span>. <a name="O0.0009"></a></p>



<p class="gatha1"> Pupphavassaṃ pavassittha tiṃsayojanamañjase,</p>



<p class="gathalast">Pasatto tattha turago dukkhato agamī tadā;</p>



<p class="hangnum"><a name="para91"></a><span class="paranum">91</span>.</p>



<p class="gatha1"> Evaṃ pūjāvidhānehi gantvā’nomaṃ mahānadiṃ,</p>



<p class="gathalast">Sitasekata saṅkiṇṇaṃ bahumīnakulākulaṃ;</p>



<p class="hangnum"><a name="para92"></a><span class="paranum">92</span>.</p>



<p class="gatha1"> Tīraṭṭho passi so dhīro gaṅgānāriṃ rasāvahaṃ,</p>



<p class="gathalast">Karontiṃ vīcibābhāti eṇepupphopahārakaṃ;</p>



<p class="hangnum"><a name="para93"></a><span class="paranum">93</span>.</p>



<p class="gatha1"> Assena taṃ mahānomaṃ laṅghāpetvā mahāmatī,</p>



<p class="gathalast">Paratīre patiṭṭhāsi vimale vālukā tale;</p>



<p class="hangnum"><a name="para94"></a><span class="paranum">94</span>.</p>



<p class="gatha1"> Pabbajituṃ mayettheva yuttaṃ no me papañcituṃ,</p>



<p class="gathalast">Iti cintiya obhāya dhāritābharaṇāni so;</p>



<p class="hangnum"><a name="para95"></a><span class="paranum">95</span>.</p>



<p class="gatha1"> Channassa paṭiyādetvā kanthakañca hayādhipaṃ,</p>



<p class="gathalast">Nisitaṃ khaggamuggayha samoliṃ chindi kuntalaṃ;</p>



<p class="hangnum"><a name="para96"></a><span class="paranum">96</span>.</p>



<p class="gatha1"> Evamāvajjayaṃ nātho sace’haṃ sugato bhave,</p>



<p class="gathalast">Tiṭṭhatu gagane gantvā iti ukkhipi ca’mbaraṃ;</p>



<p class="hangnum"><a name="para97"></a><span class="paranum">97</span>.</p>



<p class="gatha1"> Tato sakko mahagghena maṇicaṅgoṭakena taṃ,</p>



<p class="gathalast">Paṭiggahetvā sirasaṃ netvā devapuraṃ caraṃ;</p>



<p class="hangnum"><a name="para98"></a><span class="paranum">98</span>.</p>



<p class="gatha1"> Kāretvā maṇithūpaṃ so nīdhetvā taṃ siroruhaṃ,</p>



<p class="gathalast">Atthāhaṃ patimāneti sahadevehi nekadhā;</p>



<p class="hangnum"><a name="para99"></a><span class="paranum">99</span>.</p>



<p class="gatha1"> Mahābrahmopanītaṭṭhaparikkhāraṃ mahāmatī,</p>



<p class="gathalast">Paṭiggahetvā kāsāvaṃ nivattho pāruto tadā;</p>



<p class="hangnum"><a name="para100"></a><span class="paranum">100</span>.</p>



<p class="gatha1"> Pubbe viyambaraṃ gayha ambare khipi nāyako,</p>



<p class="gathalast">Paṭiggahetvā taṃ brahmā netvā brahmapuraṃ caraṃ;</p>



<p class="hangnum"><a name="para101"></a><span class="paranum">101</span>.</p>



<p class="gatha1"> Dvādasayojanubbedhaṃ katvā thūpavaraṃ subhaṃ,</p>



<p class="gathalast">Tattha taṃ nidahitvāna paṇipāteti sabbadā;</p>



<p class="hangnum"><a name="para102"></a><span class="paranum">102</span>. <a name="O0.0010"></a></p>



<p class="gatha1"> Sampuṇṇa manasaṅkappo pabbajjāsiri mubbahaṃ,</p>



<p class="gathalast">Chādento kāmaleneva maruṃ caṅakkami nāyako;</p>



<p class="hangnum"><a name="para103"></a><span class="paranum">103</span>.</p>



<p class="gatha1"> Tato ambavanaṃ gantvā vindanto pītijaṃ sukhaṃ,</p>



<p class="gathalast">Vītināmayi sattāhaṃ ramme pādapamaṇḍape;</p>



<p class="hangnum"><a name="para104"></a><span class="paranum">104</span>.</p>



<p class="gatha1"> Tato rājagahaṃ gantvā pārupitvā cīvaraṃ,</p>



<p class="gathalast">Gahetvā maṇivaṇṇaṃ so pattaṃ karatalambujā;</p>



<p class="hangnum"><a name="para105"></a><span class="paranum">105</span>.</p>



<p class="gatha1"> Battiṃsa lakkhaṇūpeto anubyañjana maṇḍito,</p>



<p class="gathalast">Brahmujjugatto bhagavā puraseṭṭhamupāgami;</p>



<p class="hangnum"><a name="para106"></a><span class="paranum">106</span>.</p>



<p class="gatha1"> Visikhantarena gacchantaṃ lokekanayanaṃ janā,</p>



<p class="gathalast">Disvā evaṃ vicintesuṃ nāyaṃ yo so janādhipo;</p>



<p class="hangnum"><a name="para107"></a><span class="paranum">107</span>.</p>



<p class="gatha1"> Kāmaṃ puravadhusomma vattasambandhakāraṇā,</p>



<p class="gathalast">Cando’yamāgato ajja sakavesena no mati;</p>



<p class="hangnum"><a name="para108"></a><span class="paranum">108</span>.</p>



<p class="gatha1"> Sutvāna taṃ tadā keci hasantā vacanantaraṃ,</p>



<p class="gathalast">Nāyaṃ sasī sasaṅekā so bhānumeso’ti no mati;</p>



<p class="hangnum"><a name="para109"></a><span class="paranum">109</span>.</p>



<p class="gatha1"> Bodhetumāgato kāmaṃ porīnaṃ vadanambuje,</p>



<p class="gathalast">Sakīyeneva rūpena vimhayaṃ porimānuse;</p>



<p class="hangnum"><a name="para110"></a><span class="paranum">110</span>.</p>



<p class="gatha1"> Kiṃ bho ummattakā attha evaṃ mā vadathā’dhunā,</p>



<p class="gathalast">Sataraṃsī uṇharaṃsī na so eso aviggaho;</p>



<p class="hangnum"><a name="para111"></a><span class="paranum">111</span>.</p>



<p class="gatha1"> Kāmenālasajantuhi kīḷituṃ puramāgato,</p>



<p class="gathalast">Sarūpena na no atthi saṃsayo balu mānase;</p>



<p class="hangnum"><a name="para112"></a><span class="paranum">112</span>.</p>



<p class="gatha1"> Tesaṃ taṃ vacanaṃ sutvā hasantā keci jantuno,</p>



<p class="gathalast">Tumhe khalū na jānātha sabāṇe sadhanū hi so;</p>



<p class="hangnum"><a name="para113"></a><span class="paranum">113</span>.</p>



<p class="gatha1"> Issaro kantarūpena tuṅgamandiratā puraṃ,</p>



<p class="gathalast">Kelāso iti sampatto jahātha vimatiṃ idha;</p>



<p class="hangnum"><a name="para114"></a><span class="paranum">114</span>. <a name="O0.0011"></a></p>



<p class="gatha1"> Tesampi vacanaṃ sutvā hasanteke janā tadā,</p>



<p class="gathalast">Nāyaṃ haro tinetto so kesaveso idhāgato;</p>



<p class="hangnum"><a name="para115"></a><span class="paranum">115</span>.</p>



<p class="gatha1"> Viciṇanto siriṃ ajja puraseṭṭhamupāgataṃ,</p>



<p class="gathalast">Vesenaññena maññāma ettha no natthi saṃsayo;</p>



<p class="hangnum"><a name="para116"></a><span class="paranum">116</span>.</p>



<p class="gatha1"> Paharitvā karaṃ keci sutvā taṃ vacanaṃ narā,</p>



<p class="gathalast">Hasantevaṃ tadāvocuṃ vāsudevo na ve ayaṃ;</p>



<p class="hangnum"><a name="para117"></a><span class="paranum">117</span>.</p>



<p class="gatha1"> Kāmaṃ sarojanābho so vāmano kaṇhaviggaho,</p>



<p class="gathalast">Ayamaññataracaṇṇena āgato pākasāsano;</p>



<p class="hangnum"><a name="para118"></a><span class="paranum">118</span>.</p>



<p class="gatha1"> Puraṃ devapurantetaṃ maññamāno mahājutiṃ,</p>



<p class="gathalast">Passitunti paṭiññāto mā bhonto vilapantu ve;</p>



<p class="hangnum"><a name="para119"></a><span class="paranum">119</span>.</p>



<p class="gatha1"> Sutvā tesaṃ giraṃ keci keḷiṃ katvāna nekadhā,</p>



<p class="gathalast">Tumhe sakkaṃ na jānātha so hi bho vajirāyudho;</p>



<p class="hangnum"><a name="para120"></a><span class="paranum">120</span>.</p>



<p class="gatha1"> Eso hi bho mahābrahmā brahmalokā idhāgato,</p>



<p class="gathalast">Pamattā kinnu vedamhī brahmabandhu pure idha;</p>



<p class="hangnum"><a name="para121"></a><span class="paranum">121</span>.</p>



<p class="gatha1"> Athesaṃ vacanaṃ sutvā keci paṇḍitajātikā,</p>



<p class="gathalast">Nete candādayo kāmaṃ mā mohaṃ bho pakāsatha;</p>



<p class="hangnum"><a name="para122"></a><span class="paranum">122</span>.</p>



<p class="gatha1"> Caturānano mahābrahmā somasommānano ayaṃ,</p>



<p class="gathalast">Samantapotthako brahmā pattahattho’yamabbhuto;</p>



<p class="hangnum"><a name="para123"></a><span class="paranum">123</span>.</p>



<p class="gatha1"> Kāmaṃ pāramitāpuṇṇa pasattho puriso ayaṃ,</p>



<p class="gathalast">Niccaṃ vandatha pūjetha thomethetaṃ mahājutiṃ;</p>



<p class="hangnum"><a name="para124"></a><span class="paranum">124</span>.</p>



<p class="gatha1"> Evaṃ vadantā sabbe te nāgarā purisuttamaṃ,</p>



<p class="gathalast">Gandhapupphehi pujentā namassantā tamanvaguṃ;</p>



<p class="hangnum"><a name="para125"></a><span class="paranum">125</span>.</p>



<p class="gatha1"> Nettārittehi pājentā munino rūpasāgare,</p>



<p class="gathalast">Jantavo mananāvāyo pāraṃ passiṃsu no tadā;</p>



<p class="hangnum"><a name="para126"></a><span class="paranum">126</span>. <a name="O0.0012"></a></p>



<p class="gatha1"> Tadā lokekanayano sapadānena vīthiyaṃ,</p>



<p class="gathalast">Caraṃ yāpanamattaṃva laddhāgamma purā bahi;</p>



<p class="hangnum"><a name="para127"></a><span class="paranum">127</span>.</p>



<p class="gatha1"> Paṇḍavaṃ girimāsajja tassacchāyāya so muni;</p>



<p class="gathalast">Saṅghāṭiṃ paññapetvāna nisajja purisāsabho;</p>



<p class="hangnum"><a name="para128"></a><span class="paranum">128</span>.</p>



<p class="gatha1"> Adiṭṭhapubbaṃ disvāna patte missakabhojanaṃ,</p>



<p class="gathalast">Sañjātapaṭikūlo taṃ nuditvā paccavekkhaṇā;</p>



<p class="hangnum"><a name="para129"></a><span class="paranum">129</span>.</p>



<p class="gatha1"> Amataṃ viya taṃ bhutvā vikkhāletvā mukhaṃ dakā,</p>



<p class="gathalast">Patte vattaṃ caritvāna muhuttaṃ tattha vissami;</p>



<p class="hangnum"><a name="para130"></a><span class="paranum">130</span>.</p>



<p class="gatha1"> Pavattiṃ taṃ nisāmetvā bimbisāro narissaro,</p>



<p class="gathalast">Sīghaṃ tamupagantvāna katānuñño nisīdiya;</p>



<p class="hangnum"><a name="para131"></a><span class="paranum">131</span>.</p>



<p class="gatha1"> Nimantayitvā rajjena anicchante yatissare,</p>



<p class="gathalast">Anuggahāya me yuttaṃ buddhabhūtenidhāgamaṃ;</p>



<p class="hangnum"><a name="para132"></a><span class="paranum">132</span>.</p>



<p class="gatha1"> Evaṃ nimantito tenādhivāsetvā mahāmatī,</p>



<p class="gathalast">Agamāsuruvelāya matuloru parakkamo;</p>



<p class="hangnum"><a name="para133"></a><span class="paranum">133</span>.</p>



<p class="gatha1"> Padhānaṃ padahitvāna chabbassamatidukkaraṃ,</p>



<p class="gathalast">Pakāsetvāna lokassa mokkhaṃ natthiti tena so;</p>



<p class="hangnum"><a name="para134"></a><span class="paranum">134</span>.</p>



<p class="gatha1"> Tatoppabhuti vattanto majjhimappaṭi pattiyaṃ,</p>



<p class="gathalast">Kāyassānuggahaṃ katvā tato sampiṇiti’ndriyo;</p>



<p class="hangnum"><a name="para135"></a><span class="paranum">135</span>.</p>



<p class="gatha1"> Mūle’japālanigrodhapādapassa mahāmuni,</p>



<p class="gathalast">Nisīdi nijasobhāhi obhāsento disodisaṃ;</p>



<p class="hangnum"><a name="para136"></a><span class="paranum">136</span>.</p>



<p class="gatha1"> Tadā senāni nigame sujātā khīra dāyikā,</p>



<p class="gathalast">Sampuṇṇamanasaṅkappā yācitvā vaṭadevataṃ;</p>



<p class="hangnum"><a name="para137"></a><span class="paranum">137</span>.</p>



<p class="gatha1"> Dhīraṃ devoti maññanti tuṭṭhahaṭṭhā pamoditā,</p>



<p class="gathalast">Hemapātiṃ sapāyāsaṃ datvāna idama’bruvi;</p>



<p class="hangnum"><a name="para138"></a><span class="paranum">138</span>. <a name="O0.0013"></a></p>



<p class="gatha1"> Yathā mayhaṃ mahādeva iddhā patthita patthanā,</p>



<p class="gathalast">Tatheva tava saṅkappo khippameva samijjhatu;</p>



<p class="hangnum"><a name="para139"></a><span class="paranum">139</span>.</p>



<p class="gatha1"> Iti vatvāna vanditvā katvā ca naṃ padakkhiṇaṃ,</p>



<p class="gathalast">Pakkantāya sujātāya dhīro pātiṃ samādiya;</p>



<p class="hangnum"><a name="para140"></a><span class="paranum">140</span>.</p>



<p class="gatha1"> Upagantvānātirammaṃ nadiṃ so nīlavāhiniṃ,</p>



<p class="gathalast">Suppatiṭṭhitanāmamhi nadītitthe nisīdiya;</p>



<p class="hangnum"><a name="para141"></a><span class="paranum">141</span>.</p>



<p class="gatha1"> Bhuñjitvā ūnapaṇṇāsa piṇḍaṃ katvāna bhojanaṃ,</p>



<p class="gathalast">Vissajjetvā tato pātiṃ paṭisotaṃ narāsabho;</p>



<p class="hangnum"><a name="para142"></a><span class="paranum">142</span>.</p>



<p class="gatha1"> Tato sālavanuyyāne vissamanto divādine,</p>



<p class="gathalast">Disvāna supine pañca atthaṃ tesaṃ vicintiya;</p>



<p class="hangnum"><a name="para143"></a><span class="paranum">143</span>.</p>



<p class="gatha1"> Ābodhimūlato magge devehi samalaṅkate,</p>



<p class="gathalast">Maṇitoraṇapālīhi puṇṇakumbhaddhājādihi;</p>



<p class="hangnum"><a name="para144"></a><span class="paranum">144</span>.</p>



<p class="gatha1"> Sāyaṇhasamaye nātho gacchanto bodhi santikaṃ,</p>



<p class="gathalast">Disvāna sotthiyaṃ nāma thūyamānaṃ dijuttamaṃ;</p>



<p class="hangnum"><a name="para145"></a><span class="paranum">145</span>.</p>



<p class="gatha1"> Tena dinnaṭṭha muṭṭhintu gahetvā nīlasaddalaṃ,</p>



<p class="gathalast">Bodhimūlamupāgamma katvāna taṃ padakkhiṇaṃ;</p>



<p class="hangnum"><a name="para146"></a><span class="paranum">146</span>.</p>



<p class="gatha1"> Akāsi tīṇasanthāraṃ pācīnābhimukhaṃ tadā,</p>



<p class="gathalast">Tato mahiṃ dvidhā katvā samuṭṭhāsi mahāsanaṃ;</p>



<p class="hangnum"><a name="para147"></a><span class="paranum">147</span>.</p>



<p class="gatha1"> Uccaṃ cuddasahatthena nānā citta vicittitaṃ,</p>



<p class="gathalast">Abhaṭṭhanahittha tatraṭṭho iccevaṃ daḷhamānaso;</p>



<p class="hangnum"><a name="para148"></a><span class="paranum">148</span>.</p>



<p class="gatha1"> Kāmaṃ taco nahārū ca aṭṭhi ca avasissatu,</p>



<p class="gathalast">Upasussatu me gatte sabbantaṃ maṃsalohitaṃ;</p>



<p class="hangnum"><a name="para149"></a><span class="paranum">149</span>.</p>



<p class="gatha1"> Na uṭṭhahāmabujjhitvā na jahe vīriyaṃ mama,</p>



<p class="gathalast">Adhiṭṭhahitvā evaṃ so nisīdi vajirāsane;</p>



<p class="hangnum"><a name="para150"></a><span class="paranum">150</span>. <a name="O0.0014"></a></p>



<p class="gatha1"> Anatikkamaṃ ṭhapetvāna caraṇaṃ caraṇupari,</p>



<p class="gathalast">Kamalaṃ kamaleneva maṇibandhaṃ vidhāya so;</p>



<p class="hangnum"><a name="para151"></a><span class="paranum">151</span>.</p>



<p class="gatha1"> Bālāsokadalāsatta paraṃ vā’sokapallavaṃ,</p>



<p class="gathalast">Nidhāya nayanānatda pāṇiṃ pāṇitale jino;</p>



<p class="hangnum"><a name="para152"></a><span class="paranum">152</span>.</p>



<p class="gatha1"> Yathā sañjhāghanālīḍha tuṅgakañcana pabbato,</p>



<p class="gathalast">Surattacīvaracchanna cārigatta virājito;</p>



<p class="hangnum"><a name="para153"></a><span class="paranum">153</span>.</p>



<p class="gatha1"> Udayāvalakoṭimhi dippantova divākaro</p>



<p class="gathalast">Kandharopari dippanta mukhamaṇḍalamaṇḍito;</p>



<p class="hangnum"><a name="para154"></a><span class="paranum">154</span>.</p>



<p class="gatha1"> Yathā cāmikarabyamhe sunīlaṃ sīhapañjaraṃ,</p>



<p class="gathalast">Asampakampapamhehi pihitaddhasulocano;</p>



<p class="hangnum"><a name="para155"></a><span class="paranum">155</span>.</p>



<p class="gatha1"> Nīluppalakalāpaṃca jananettālipātanaṃ,</p>



<p class="gathalast">Sajjhudaṇḍasamābaddha bodhikkhandhamaphassi so;</p>



<p class="hangnum"><a name="para156"></a><span class="paranum">156</span>.</p>



<p class="gatha1"> Nisinno bodhito chejja pavāḷataruṇaṅkurā,</p>



<p class="gathalast">Patamānā samantāsuṃ tejaṃ viya kubuddhīnaṃ;</p>



<p class="hangnum"><a name="para157"></a><span class="paranum">157</span>.</p>



<p class="gatha1"> Devā tattha samāgañjuṃ khippaṃ dasasahassiyaṃ,</p>



<p class="gathalast">Kamalāsanoragā ceva siddhavijjādharādayo</p>



<p class="hangnum"><a name="para158"></a><span class="paranum">158</span>.</p>



<p class="gatha1"> Sahampati mahābrahmā brahmasenāpurakkhato,</p>



<p class="gathalast">Sitātapattaṃ dhārento ṭhīto sambuddha santike;</p>



<p class="hangnum"><a name="para159"></a><span class="paranum">159</span>.</p>



<p class="gatha1"> Vīsaṃ ratana satāyāmaṃ vijayuttara nāmakaṃ,</p>



<p class="gathalast">Saṅkhaṃ dhamento aṭṭhāsi sādaro pākasāsano;</p>



<p class="hangnum"><a name="para160"></a><span class="paranum">160</span>.</p>



<p class="gatha1"> Suyāmo saha senāya thomayanto narādhipaṃ,</p>



<p class="gathalast">Maṇitālavaṇṭaṃ paggayha mandamandena vījati;</p>



<p class="hangnum"><a name="para161"></a><span class="paranum">161</span>.</p>



<p class="gatha1"> Jitakitti lataggamhi sassa pupphaṃca pupphītaṃ,</p>



<p class="gathalast">Vāḷavijanimuggayha aṭṭhā santusito tahiṃ;</p>



<p class="hangnum"><a name="para162"></a><span class="paranum">162</span>. <a name="O0.0015"></a></p>



<p class="gatha1"> Beluvaṃ vīṇamādāya gītaṃ nānālayānugaṃ,</p>



<p class="gathalast">Pañcasikho ṭhito tattha gāyamāno anekadhā;</p>



<p class="hangnum"><a name="para163"></a><span class="paranum">163</span>.</p>



<p class="gatha1"> Mahākālo’pi nāgindo nāgasaṅghapurakkhato,</p>



<p class="gathalast">Thomento tattha aṭṭhāsi navārahaguṇādihi;</p>



<p class="hangnum"><a name="para164"></a><span class="paranum">164</span>.</p>



<p class="gatha1"> Raṅgabhumiṃ māpayitvā gahetvāna varaṅganā,</p>



<p class="gathalast">Upahāraṃ karontaṭṭhā timbarū sūriyavaccasā;</p>



<p class="hangnum"><a name="para165"></a><span class="paranum">165</span>.</p>



<p class="gatha1"> Āgantvā saha senāya sitaṅgo sitabhusano,</p>



<p class="gathalast">Dhataraṭṭho ṭhito pubbe ārakkhaṃ kurumānako;</p>



<p class="hangnum"><a name="para166"></a><span class="paranum">166</span>.</p>



<p class="gatha1"> Pūrento sakasenāya dakkhiṇassaṃ virūḷhako,</p>



<p class="gathalast">Ārakkhaṃ kurumānaṭṭhā nīlaṅgo nīlabhusano;</p>



<p class="hangnum"><a name="para167"></a><span class="paranum">167</span>.</p>



<p class="gatha1"> Virūpakkho’pi aṭṭhāsi pālayaṃ pacchimaṃ disaṃ,</p>



<p class="gathalast">Rattaṅgābharaṇo vammī nijasenāpurakkhato;</p>



<p class="hangnum"><a name="para168"></a><span class="paranum">168</span>.</p>



<p class="gatha1"> Uttarassaṃ sasenāya ārakkhaṃ kurumānako,</p>



<p class="gathalast">Soṇṇavaṇṇaṅgābharaṇo aṭṭhāsi naravāhano;</p>



<p class="hangnum"><a name="para169"></a><span class="paranum">169</span>.</p>



<p class="gatha1"> Kimettha bahulāpena jātikkhettamhi devatā,</p>



<p class="gathalast">Nāgatā neva vāhesuṃ sabbe etthe’va osaṭā;</p>



<p class="hangnum"><a name="para170"></a><span class="paranum">170</span>.</p>



<p class="gatha1"> Gaganātotiṇṇaketu pādehi pathavītale,</p>



<p class="gathalast">Nāgādayo na dhutāsuṃ ketunaṃ bahu kā kathā;</p>



<p class="hangnum"><a name="para171"></a><span class="paranum">171</span>.</p>



<p class="gatha1"> Na dhūtā dhajapādehi vāyutuddāmavuttihi,</p>



<p class="gathalast">Tārakā gagane brūmo kinnu tattha dhajālutā;</p>



<p class="hangnum"><a name="para172"></a><span class="paranum">172</span>.</p>



<p class="gatha1"> Pubbadisā cakkavāḷa silāyuggataketunaṃ,</p>



<p class="gathalast">Pādāni parabhāgādi cakkavāḷasilanvaguṃ;</p>



<p class="hangnum"><a name="para173"></a><span class="paranum">173</span>.</p>



<p class="gatha1"> Cakkavāḷa mahāmeru yugandhara nagādayo,</p>



<p class="gathalast">Pupphāvataṃsakā’vāsuṃ nānāvaṇṇehi saṅkhatā;</p>



<p class="hangnum"><a name="para174"></a><span class="paranum">174</span>. <a name="O0.0016"></a></p>



<p class="gatha1"> Vāmāmandamakaranda bindusandoha sundaraṃ,</p>



<p class="gathalast">Ullola padumākiṇṇa vitānaṃ vāsi ambaraṃ;</p>



<p class="hangnum"><a name="para175"></a><span class="paranum">175</span>.</p>



<p class="gatha1"> Khittasogandhacuṇṇāni devabrahmādinā tahiṃ,</p>



<p class="gathalast">Vitānaṃ viya khāyanti cakkavāḷaggamaṇḍape;</p>



<p class="hangnum"><a name="para176"></a><span class="paranum">176</span>.</p>



<p class="gatha1"> Kappūrāgarudhūpehī tattha tatthuggatehi mā,</p>



<p class="gathalast">Kālabbhakūṭacchannova āsi maññaṃ kathemu kiṃ;</p>



<p class="hangnum"><a name="para177"></a><span class="paranum">177</span>.</p>



<p class="gatha1"> Jātikkhettesu devehi katagghikusumādinā,</p>



<p class="gathalast">Nosīnā dharaṇī bhārā disebhānaṃ balaṃ aho;</p>



<p class="hangnum"><a name="para178"></a><span class="paranum">178</span>.</p>



<p class="gatha1"> Ambarālambamānānī pupphadāmāni bhūtalaṃ,</p>



<p class="gathalast">Ākaḍḍhanāya devehi baddharajjuva bhāsare</p>



<p class="hangnum"><a name="para179"></a><span class="paranum">179</span>.</p>



<p class="gatha1"> Aññoññakaramuggayha gagane surasutdarī,</p>



<p class="gathalast">Paribbhamantā gāyanti tattha tattha manoramaṃ;</p>



<p class="hangnum"><a name="para180"></a><span class="paranum">180</span>.</p>



<p class="gatha1"> Ubho bhuje vikāsetvā maṇḍitaṃ surasutdarī,</p>



<p class="gathalast">Bhamanti bhantabheṇḍuva tattha tatthambare yugā;</p>



<p class="hangnum"><a name="para181"></a><span class="paranum">181</span>.</p>



<p class="gatha1"> Nīluppalakalāpādī gahetvāna suraṅganā,</p>



<p class="gathalast">Ṭhītāsuṃ parivāretvā pūjamānā narissaraṃ;</p>



<p class="hangnum"><a name="para182"></a><span class="paranum">182</span>.</p>



<p class="gatha1"> Ratnapallavakalahāra kamaluppala saṅgate,</p>



<p class="gathalast">Sannīrakusumākiṇṇe puṇṇesogandhavārihī;</p>



<p class="hangnum"><a name="para183"></a><span class="paranum">183</span>.</p>



<p class="gatha1"> Kañcanādighaṭe gayha ambare surasundarī,</p>



<p class="gathalast">Katvāna sugataṃ majjhe pūjayiṃsu samantato</p>



<p class="hangnum"><a name="para184"></a><span class="paranum">184</span>.</p>



<p class="gatha1"> Kañcanādāsahatthā ca kācī kaññā tathā ṭhitā,</p>



<p class="gathalast">Tālavaṇṭe gahetvāna ṭhītāsuṃ kāci devatā;</p>



<p class="hangnum"><a name="para185"></a><span class="paranum">185</span>.</p>



<p class="gatha1"> Kāci maṅgala saṃyutta vacanā tava patthanā,</p>



<p class="gathalast">Samijjhatuti ghosentī parivāretvā ṭhitā jinaṃ;</p>



<p class="hangnum"><a name="para186"></a><span class="paranum">186</span>. <a name="O0.0017"></a></p>



<p class="gatha1"> Sirivacchādi paggayha aṭṭhamaṅgalamuttamaṃ,</p>



<p class="gathalast">Ṭhitāsuṃ gagane nārī parivāretvā munissaraṃ;</p>



<p class="hangnum"><a name="para187"></a><span class="paranum">187</span>.</p>



<p class="gatha1"> Naccanti keci kīḷanti selenti ca lalanti ca,</p>



<p class="gathalast">Vādenti keci gāyanti velukkhepaṃ karonti ca;</p>



<p class="hangnum"><a name="para188"></a><span class="paranum">188</span>.</p>



<p class="gatha1"> Nekapupphagghipantī ca tathā dīpagghipanti ca,</p>



<p class="gathalast">Maṇicāmīkarāsajjhu agghikā pantiyo tathā;</p>



<p class="hangnum"><a name="para189"></a><span class="paranum">189</span>.</p>



<p class="gatha1"> Ābrahmabhavanuggamma cakkavāḷasamantato,</p>



<p class="gathalast">Tiṭṭhanti jalamānāyo buddhassa maṅgalussave;</p>



<p class="hangnum"><a name="para190"></a><span class="paranum">190</span>.</p>



<p class="gatha1"> Sattaratanasambhutā nānā toraṇapantīyo,</p>



<p class="gathalast">Hemarambhāmayā cāpi tathā dussamayā siyuṃ;</p>



<p class="hangnum"><a name="para191"></a><span class="paranum">191</span>.</p>



<p class="gatha1"> Nānāvaṇṇehi nekehi chattehi ca nirantaraṃ,</p>



<p class="gathalast">Cakkavāḷodaraṃ āsi saraṃca kamalākulaṃ;</p>



<p class="hangnum"><a name="para192"></a><span class="paranum">192</span>.</p>



<p class="gatha1"> Tattha tatthujjalāneka yantadīpāvalī mahī,</p>



<p class="gathalast">Tārakājālakākiṇṇa gaganaṅganasantibhā;</p>



<p class="hangnum"><a name="para193"></a><span class="paranum">193</span>.</p>



<p class="gatha1"> Dhajantarita chattā’suṃ cakkavāḷagirūpari,</p>



<p class="gathalast">Nirantarā’suṃ tattheva ghaṭadīpā ca toraṇa;</p>



<p class="hangnum"><a name="para194"></a><span class="paranum">194</span>.</p>



<p class="gatha1"> Nānāturiyanādehi nānāsaṅgītitāhi ca,</p>



<p class="gathalast">Sādhuvādehi nekehi cakkavāḷo phuṭo ahū;</p>



<p class="hangnum"><a name="para195"></a><span class="paranum">195</span>.</p>



<p class="gatha1"> Aho mahantatā tassa buddhassa katamaṅgale,</p>



<p class="gathalast">Pūjāvisesaṃ taṃ ko hi mukhenekena bhāsatī;</p>



<p class="hangnum"><a name="para196"></a><span class="paranum">196</span>.</p>



<p class="gatha1"> Catummukho sahassakkho dvisahassanayano phaṇī,</p>



<p class="gathalast">Dasakaṇṭho’pi taṃ sabbaṃ neva sakkonti bhāsituṃ;</p>



<p class="hangnum"><a name="para197"></a><span class="paranum">197</span>.</p>



<p class="gatha1"> Evaṃ surāsurabrahma venateyyoragādihi,</p>



<p class="gathalast">Nirantaraṃ katāneka mahāmaha samākule;</p>



<p class="hangnum"><a name="para198"></a><span class="paranum">198</span>. <a name="O0.0018"></a></p>



<p class="gatha1"> Tasmintu vāsare māro passitvā bhuvanaṃ idaṃ,</p>



<p class="gathalast">Āmantetvā sānuvare āhevaṃ sakutūhalo;</p>



<p class="hangnum"><a name="para199"></a><span class="paranum">199</span>.</p>



<p class="gatha1"> Sabbe dibbavimānā bho suññā dissanti chaḍḍitā,</p>



<p class="gathalast">Purapālampahāpetvā kva gatā’suṃ sadevakā;</p>



<p class="hangnum"><a name="para200"></a><span class="paranum">200</span>.</p>



<p class="gatha1"> Kimbho māra na jānāsi matto sutto’si ajja kiṃ,</p>



<p class="gathalast">Suddhodaniya siddhattho māyāya tanayo ayaṃ;</p>



<p class="hangnum"><a name="para201"></a><span class="paranum">201</span>.</p>



<p class="gatha1"> Puretvā pāramī sabbā katvāna abhinikkhamaṃ,</p>



<p class="gathalast">Bodhimule nisinno si ajja buddho bhavāmīti;</p>



<p class="hangnum"><a name="para202"></a><span class="paranum">202</span>.</p>



<p class="gatha1"> Tassa pūjāvidhānatthaṃ dasasahassīsu devatā,</p>



<p class="gathalast">Samāgatā haṭṭhatuṭṭhā karontajja mahāmahaṃ;</p>



<p class="hangnum"><a name="para203"></a><span class="paranum">203</span>.</p>



<p class="gatha1"> Kinnu te badhiraṃ sotaṃ kinnu parihāyi locanaṃ,</p>



<p class="gathalast">Dhajaggā te na dissanti ullolaṃ te na sūyati;</p>



<p class="hangnum"><a name="para204"></a><span class="paranum">204</span>.</p>



<p class="gatha1"> Tesaṃ taṃ vacanaṃ sutvā antako khalu pāpimā,</p>



<p class="gathalast">Dukkhito dummano tesaṃ socanto idambruvi;</p>



<p class="hangnum"><a name="para205"></a><span class="paranum">205</span>.</p>



<p class="gatha1"> Aho vatā’tiparihāni saṃsārassa mahā ayaṃ,</p>



<p class="gathalast">Asāro khalu saṃsāro siddhatthe vibhavaṃ gate;</p>



<p class="hangnum"><a name="para206"></a><span class="paranum">206</span>.</p>



<p class="gatha1"> Aho vatā’ti naṭṭhamhā tivaṭṭaṃ paripuritaṃ,</p>



<p class="gathalast">Hoti bho dahanā daḍḍhavanaṃvāti alakkhikaṃ;</p>



<p class="hangnum"><a name="para207"></a><span class="paranum">207</span>.</p>



<p class="gatha1"> Nirālokaṃ tilokaṃ bho asuraṃ vāsaraṃ yathā,</p>



<p class="gathalast">Parimosaratanaṃ hoti rajjaṃ vedaṃ jagattayaṃ;</p>



<p class="hangnum"><a name="para208"></a><span class="paranum">208</span>.</p>



<p class="gatha1"> Mamesa visayaṃ hitvā yāti siddhatthadārako,</p>



<p class="gathalast">Tena yātena maggena nikkhamanti bahujjanā;</p>



<p class="hangnum"><a name="para209"></a><span class="paranum">209</span>.</p>



<p class="gatha1"> Bhavantaṃ na karoteso yāva suddhodanatrajo,</p>



<p class="gathalast">Etha gacchāma siddhatthamasiddhatthaṃ karoma bho;</p>



<p class="hangnum"><a name="para210"></a><span class="paranum">210</span>.</p>



<p class="gatha1"> Māpetha bheravaṃ vaṇṇaṃ bībhacchaṃ duddasaṃ kharaṃ,</p>



<p class="gathalast">Saddeneva palāpetha tūlabhaṭṭaṃva vāyunā;</p>



<p class="hangnum"><a name="para211"></a><span class="paranum">211</span>. <a name="O0.0019"></a></p>



<p class="gatha1"> Tassa taṃ vacanaṃ sutvā mārasenā samāgamuṃ,</p>



<p class="gathalast">Nānāvesadharā hutvā nānāyudha samaṅgino;</p>



<p class="hangnum"><a name="para212"></a><span class="paranum">212</span>.</p>



<p class="gatha1"> Yojanānaṃ tadā māro diyaḍḍhasatamuccato,</p>



<p class="gathalast">Girimekhalamāruyha senāya sahasā’gamī;</p>



<p class="hangnum"><a name="para213"></a><span class="paranum">213</span>.</p>



<p class="gatha1"> Disvāna durato ettaṃ devā māraṃ savāhiniṃ,</p>



<p class="gathalast">Bhayaṭṭāpagamuṃ khippaṃ dhāvamānā disodisaṃ;</p>



<p class="hangnum"><a name="para214"></a><span class="paranum">214</span>.</p>



<p class="gatha1"> Saṃkhippa khippaṃ sacchattaṃ brahmā dhāvi parammukho,</p>



<p class="gathalast">Katvāna piṭṭhiyaṃ saṅkhaṃ sakko dhāvi visaṅkito;</p>



<p class="hangnum"><a name="para215"></a><span class="paranum">215</span>.</p>



<p class="gatha1"> Mahākālo’pi nāgindo nimujja mahiyaṃ tadā,</p>



<p class="gathalast">Vattadattakaro bhīru sake nipati mañcake;</p>



<p class="hangnum"><a name="para216"></a><span class="paranum">216</span>.</p>



<p class="gatha1"> Saṃ saṃ pūjāvidhānantu chaḍḍetvāna sadevakā,</p>



<p class="gathalast">Gatāsuṃ suññakaṃ āsi cakkavāḷamidaṃ tadā;</p>



<p class="hangnum"><a name="para217"></a><span class="paranum">217</span>.</p>



<p class="gatha1"> Nissirīkaṃ padesaṃ taṃ asobhaṃ asamañjasaṃ,</p>



<p class="gathalast">Ahosi patitāneka pūjābhaṇḍasamākulaṃ;</p>



<p class="hangnum"><a name="para218"></a><span class="paranum">218</span>.</p>



<p class="gatha1"> Ekova tattha sugato nisīdi vajirāsane,</p>



<p class="gathalast">Pajjalaṃ nijasiriyā sūriyova yugandhare;</p>



<p class="hangnum"><a name="para219"></a><span class="paranum">219</span>.</p>



<p class="gatha1"> Akampo ca asantrāsī lomahaṃsa vivajjito,</p>



<p class="gathalast">Abhīto sīharājāva migacchāpānamaggato;</p>



<p class="hangnum"><a name="para220"></a><span class="paranum">220</span>.</p>



<p class="gatha1"> Tato dhammissarassagge dunnimittāni jāyaruṃ,</p>



<p class="gathalast">Andhakāraṃ disā āsuṃ dhūmaketu ca ambare;</p>



<p class="hangnum"><a name="para221"></a><span class="paranum">221</span>.</p>



<p class="gatha1"> Dinaṃ duddinakaṃ āsi hataraṃsi divākaro,</p>



<p class="gathalast">Ukkāpato’pi paññāyi disāḍāhopapajjatha;</p>



<p class="hangnum"><a name="para222"></a><span class="paranum">222</span>.</p>



<p class="gatha1"> Aghane gagane āsuṃ indacāpavirajjutī,</p>



<p class="gathalast">Analāsaniyo’dittā tattha tattha patantī ca</p>



<p class="hangnum"><a name="para223"></a><span class="paranum">223</span>.</p>



<p class="gatha1"> Kākolasaṅghā vassiṃsu uṇṇa sakuṇakosiyā,</p>



<p class="gathalast">Cariṃsu ambare’petā kabandhā ca bhayāvahā;</p>



<p class="hangnum"><a name="para224"></a><span class="paranum">224</span>. <a name="O0.0020"></a></p>



<p class="gatha1"> Senaṃ saṃvidahitvāna tato māro abhiddavi,</p>



<p class="gathalast">Āgantvā cakkavāḷamhi ṭhito jinamudikkhiya;</p>



<p class="hangnum"><a name="para225"></a><span class="paranum">225</span>.</p>



<p class="gatha1"> Ekakassa manussassa santikopagamaṃ mama,</p>



<p class="gathalast">Na yuttañhi gajo yāti gajaṃ no yāti kotthukaṃ;</p>



<p class="hangnum"><a name="para226"></a><span class="paranum">226</span>.</p>



<p class="gatha1"> Netaṃ garu palāpetuṃ kālo iti vicintiya,</p>



<p class="gathalast">Māpesi kupito khippaṃ kappanila samānilaṃ;</p>



<p class="hangnum"><a name="para227"></a><span class="paranum">227</span>.</p>



<p class="gatha1"> Khipanto gagane khippaṃ uddharitvā vanaspatī,</p>



<p class="gathalast">Katvāna vanamummūlaṃ viddhaṃsento asesakaṃ;</p>



<p class="hangnum"><a name="para228"></a><span class="paranum">228</span>.</p>



<p class="gatha1"> Cāletvā tālasālādiṃ luñcitvā gagane khipaṃ,</p>



<p class="gathalast">Pātento cakkavāḷante vājisīha gajādayo;</p>



<p class="hangnum"><a name="para229"></a><span class="paranum">229</span>.</p>



<p class="gatha1"> Paharitvā vivattetvā girikūṭāni ukkhipaṃ,</p>



<p class="gathalast">Bhamayanto nabhomajjhe dhāvateva tato tato;</p>



<p class="hangnum"><a name="para230"></a><span class="paranum">230</span>.</p>



<p class="gatha1"> Silāhi silāsaṅghaṭṭa mahānādaṃ pavattayaṃ,</p>



<p class="gathalast">Pātento dahanañcāpi dhūmamambara mukkhipaṃ;</p>



<p class="hangnum"><a name="para231"></a><span class="paranum">231</span>.</p>



<p class="gatha1"> Bhamayanto gahetvāna ambare chadaniṭṭhikā,</p>



<p class="gathalast">Pāsāde parivattetvā paharanto nagādisu;</p>



<p class="hangnum"><a name="para232"></a><span class="paranum">232</span>.</p>



<p class="gatha1"> Khananto pathaviṃ paṃsuṃ gahetvāmbaramaṇḍale,</p>



<p class="gathalast">Bandhantova paraṃ bhumiṃ bhindanto tuṅgapabbate;</p>



<p class="hangnum"><a name="para233"></a><span class="paranum">233</span>.</p>



<p class="gatha1"> Bhayānakena saddena upagamma mahāmuniṃ,</p>



<p class="gathalast">Cāletuṃ neva so sakkhi aṃsumattampi cīvare;</p>



<p class="hangnum"><a name="para234"></a><span class="paranum">234</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Paṭhame mārayuddhamhi mārassāsi parājayo;</p>



<p class="hangnum"><a name="para235"></a><span class="paranum">235</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Iti paṭhamo vijayo.</p>



<p class="hangnum"><a name="para236"></a><span class="paranum">236</span>. <a name="O0.0021"></a></p>



<p class="gatha1"> Disvā namuci dhīrassa mālutenānupaddavaṃ,</p>



<p class="gathalast">Dukkhī ca dummano āsi kodhenāturamānaso;</p>



<p class="hangnum"><a name="para237"></a><span class="paranum">237</span>.</p>



<p class="gatha1"> Hotu dāni mahoghena pavāhemi imaṃ yatiṃ,</p>



<p class="gathalast">Māpetvāna mahāmeghaṃ socanāya alaṃ mama;</p>



<p class="hangnum"><a name="para238"></a><span class="paranum">238</span>.</p>



<p class="gatha1"> Iti cintiya so māro mahāmeghamamāpayi,</p>



<p class="gathalast">Disāsumpihitā sabbā andhakāro avatthari;</p>



<p class="hangnum"><a name="para239"></a><span class="paranum">239</span>.</p>



<p class="gatha1"> Uparūpari guṇā hutvā sahassāni satāni’pi,</p>



<p class="gathalast">Dhārādharā mahādhārā vattayiṃsu samantato;</p>



<p class="hangnum"><a name="para240"></a><span class="paranum">240</span>.</p>



<p class="gatha1"> Sodāminīsahassehi vinaddhaṃva nabhaṃ ahū,</p>



<p class="gathalast">Tattha tattha disābhāge indacāpā avattatha;</p>



<p class="hangnum"><a name="para241"></a><span class="paranum">241</span>.</p>



<p class="gatha1"> Mahārajatarajjūhi sibbitāva nabhāvanī,</p>



<p class="gathalast">Dharādharorudhārāhi nirantarapavattihi;</p>



<p class="hangnum"><a name="para242"></a><span class="paranum">242</span>.</p>



<p class="gatha1"> Tattha tattha patantāni ghorāsanisatā ahuṃ,</p>



<p class="gathalast">Mahābhīma nabho bherissanā āsuṃ tahiṃ tahiṃ;</p>



<p class="hangnum"><a name="para243"></a><span class="paranum">243</span>.</p>



<p class="gatha1"> Uddharanto mahāsele mahogho ca tadubbhave,</p>



<p class="gathalast">Kelāsa sikharākāra eṇepuñje samubbahaṃ;</p>



<p class="hangnum"><a name="para244"></a><span class="paranum">244</span>.</p>



<p class="gatha1"> Mahāthūpappamāṇādi mahābubbulamubbahaṃ,</p>



<p class="gathalast">Gambhīro puthulo caṇḍo upagamma jinantikaṃ;</p>



<p class="hangnum"><a name="para245"></a><span class="paranum">245</span>.</p>



<p class="gatha1"> Sarīre lomamattampi temetumasamatthako,</p>



<p class="gathalast">Gato mahogho buddhassa’bho’nubhāvamahantatā;</p>



<p class="hangnum"><a name="para246"></a><span class="paranum">246</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Dutiye mārayuddhamhi mārassāsī parājayo;</p>



<p class="hangnum"><a name="para247"></a><span class="paranum">247</span>.</p>



<p class="gatha1"> Evaṃ mahānubhāvoti mantvāna nara sārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Dutiyo vijayo.</p>



<p class="hangnum"><a name="para248"></a><span class="paranum">248</span>. <a name="O0.0022"></a></p>



<p class="gatha1"> Tato māro asakkonto vassoghena upaddavaṃ,</p>



<p class="gathalast">Kātuṃ tassa usūyādi kopākulamano tadā;</p>



<p class="hangnum"><a name="para249"></a><span class="paranum">249</span>.</p>



<p class="gatha1"> Bhavatajja kimetena māraṇe tassa kiṃ garu,</p>



<p class="gathalast">Idānaṅgāravuṭṭhīhi jhāpemi sahasā imaṃ;</p>



<p class="hangnum"><a name="para250"></a><span class="paranum">250</span>.</p>



<p class="gatha1"> Iti cintiya so māro māpetvāṅgāra vuṭṭhiyo,</p>



<p class="gathalast">Pesesi nabhasā tassa sambuddhassa upantikaṃ;</p>



<p class="hangnum"><a name="para251"></a><span class="paranum">251</span>.</p>



<p class="gatha1"> Mahāpabbatasaṅkāsa jalitaṅgāra rāsayo,</p>



<p class="gathalast">Dhāviṃsu nahasā tattha accimanto mahabbhayā;</p>



<p class="hangnum"><a name="para252"></a><span class="paranum">252</span>.</p>



<p class="gatha1"> Cicciṭāyana saddehi pūrayanto disantaraṃ,</p>



<p class="gathalast">Dhūpāyanto phuliṅgehi mārassāpi bhayāvahā;</p>



<p class="hangnum"><a name="para253"></a><span class="paranum">253</span>.</p>



<p class="gatha1"> Ujjālentā mahārukkhe pabbate’pi ca sammukhe,</p>



<p class="gathalast">Narakodaruggatā aggī rāsīvāti bhayāvahā;</p>



<p class="hangnum"><a name="para254"></a><span class="paranum">254</span>.</p>



<p class="gatha1"> Upagantvā muhuttena nisinnaṃ munipuṅgavaṃ,</p>



<p class="gathalast">Madhumattālijhaṅkāra nādākuladisāmukhā;</p>



<p class="hangnum"><a name="para255"></a><span class="paranum">255</span>.</p>



<p class="gatha1"> Pātenti satatāmanda makarandaja bindavo,</p>



<p class="gathalast">Mālāvataṃsakā hutvā pādamule patiṃsu tā;</p>



<p class="hangnum"><a name="para256"></a><span class="paranum">256</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Tatiye māra yuddhamhi mārassāsi parājayo;</p>



<p class="hangnum"><a name="para257"></a><span class="paranum">257</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Tatiyo vijayo.</p>



<p class="hangnum"><a name="para258"></a><span class="paranum">258</span>.</p>



<p class="gatha1"> Tenānupaddutaṃ buddhaṃ passitvāna pajāpati,</p>



<p class="gathalast">Dukkhito dummano hutvā evaṃ cintesi dummati;</p>



<p class="hangnum"><a name="para259"></a><span class="paranum">259</span>.</p>



<p class="gatha1"> Pāsāṇavassaṃ māpetvā cuṇṇetvā panimaṃ yatiṃ,</p>



<p class="gathalast">Viddhaṃsemīti cintetvā māpesūpalavassakaṃ;</p>



<p class="hangnum"><a name="para260"></a><span class="paranum">260</span>. <a name="O0.0023"></a></p>



<p class="gatha1"> Tasmiṃ vasse’ti bībhacchā dhūmāyantā sajotikā,</p>



<p class="gathalast">Jalitaṅgārasaṅkāsā pāsāṇuccāvacā bahū;</p>



<p class="hangnum"><a name="para261"></a><span class="paranum">261</span>.</p>



<p class="gatha1"> Karānaññoññasaṅghaṭṭā mahantaṃ bheravaṃ ravaṃ,</p>



<p class="gathalast">Duddinaṃ dhūmajālāhi kurumānā samantato;</p>



<p class="hangnum"><a name="para262"></a><span class="paranum">262</span>.</p>



<p class="gatha1"> Satthūpagantvābhimukhaṃ santamālāgulā viya,</p>



<p class="gathalast">Patiṃsu siripāde te amandāmodavāhino;</p>



<p class="hangnum"><a name="para263"></a><span class="paranum">263</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Catutthe mārayuddhamhi mārassāsi parājayo;</p>



<p class="hangnum"><a name="para264"></a><span class="paranum">264</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Catuttho vijayo.</p>



<p class="hangnum"><a name="para265"></a><span class="paranum">265</span>.</p>



<p class="gatha1"> Disvānattamano māro ditto kodhagginā tadā,</p>



<p class="gathalast">Māpetvā’yudhavassaṃ so pesesi tadupantikaṃ;</p>



<p class="hangnum"><a name="para266"></a><span class="paranum">266</span>.</p>



<p class="gatha1"> Nettiṃsacchūrikā satti heṇḍivāla gadādayo,</p>



<p class="gathalast">Tiṇgadhārā pajjalitā acirajjuti sannibhā;</p>



<p class="hangnum"><a name="para267"></a><span class="paranum">267</span>.</p>



<p class="gatha1"> Yathā pupphopahāropagantvāna gaganaṅganā,</p>



<p class="gathalast">Evaṃ sambuddhapādesu patiṃsu parivattitā;</p>



<p class="hangnum"><a name="para268"></a><span class="paranum">268</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Pañcame mārayuddhamhi mārassāsi parājayo;</p>



<p class="hangnum"><a name="para269"></a><span class="paranum">269</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Pañcamo vijayo.</p>



<p class="hangnum"><a name="para270"></a><span class="paranum">270</span>.</p>



<p class="gatha1"> Taṃ disvā pāpimā kuddho yaṃ yaṃ tassa karoma’haṃ,</p>



<p class="gathalast">Taṃ taṃ’dānī na sakkoti kiñci kākumu’pakkamaṃ;</p>



<p class="hangnum"><a name="para271"></a><span class="paranum">271</span>. <a name="O0.0024"></a></p>



<p class="gatha1"> Māpesi kukkulaṃ vassaṃ māramīta’dhunā muniṃ,</p>



<p class="gathalast">So’gā’kāsā sampaditto dhūmāyantova pajjalaṃ;</p>



<p class="hangnum"><a name="para272"></a><span class="paranum">272</span>.</p>



<p class="gatha1"> Jinassābhimukhaṃ gantvā kukkulo parivattiya,</p>



<p class="gathalast">Candanassa sitabbhassa dhūlī hutvāna pagghari;</p>



<p class="hangnum"><a name="para273"></a><span class="paranum">273</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Chaṭṭhe namuci yuddhamhi mārassāsī parājayo;</p>



<p class="hangnum"><a name="para274"></a><span class="paranum">274</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Chaṭṭho vijayo.</p>



<p class="hangnum"><a name="para275"></a><span class="paranum">275</span>.</p>



<p class="gatha1"> Tato disvāna taṃ kaṇho kaṇhasenā purakkhato,</p>



<p class="gathalast">Saṅkuddho pesayi tattha vassaṃ so sikatāmayaṃ;</p>



<p class="hangnum"><a name="para276"></a><span class="paranum">276</span>.</p>



<p class="gatha1"> Khadīraṅgāra saṅkāsā vālukā gaganāgatā,</p>



<p class="gathalast">Bhassantā jinapādante vāsacuṇṇattamāgatā;</p>



<p class="hangnum"><a name="para277"></a><span class="paranum">277</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Sattame mārayuddhamhi mārassāsi parājayo;</p>



<p class="hangnum"><a name="para278"></a><span class="paranum">278</span>.</p>



<p class="gatha1"> Evaṃ mahānubhāvoti mantvāna nara sārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Sattamo vijayo.</p>



<p class="hangnum"><a name="para279"></a><span class="paranum">279</span>.</p>



<p class="gatha1"> Tampi disvā asajjanto ahirī kopaketuko,</p>



<p class="gathalast">Māpetvā palipandāni tattha osīdayāmi taṃ;</p>



<p class="hangnum"><a name="para280"></a><span class="paranum">280</span>.</p>



<p class="gatha1"> Iti cintiya māpetvā pesesi palipaṃ ghanaṃ,</p>



<p class="gathalast">Dhūpāyanto pajjalanto gantvā so nabhasā lahuṃ;</p>



<p class="hangnum"><a name="para281"></a><span class="paranum">281</span>.</p>



<p class="gatha1"> Sambuddhasiripādamhi sampatto nibbuto tato,</p>



<p class="gathalast">Nānāsugandhasambhuta gandhakaddamataṃ gato;</p>



<p class="hangnum"><a name="para282"></a><span class="paranum">282</span>. <a name="O0.0025"></a></p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Aṭṭhame mārayuddhamhi mārassāsi parājayo;</p>



<p class="hangnum"><a name="para283"></a><span class="paranum">283</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="hangnum"><a name="para284"></a><span class="paranum">284</span>.</p>



<p class="gatha1"> Olokento tato māro mārāriṃ siriyujjalaṃ,</p>



<p class="gathalast">Disvā cittampasādetumasakkonto’ti kopavā;</p>



<p class="hangnum"><a name="para285"></a><span class="paranum">285</span>.</p>



<p class="gatha1"> Ajjetamandhakārasmiṃ pakkhipitvā pamohituṃ,</p>



<p class="gathalast">Mayhaṃ bhāroti cintetvā māpesi timiraṃ ghanaṃ;</p>



<p class="hangnum"><a name="para286"></a><span class="paranum">286</span>.</p>



<p class="gatha1"> Lokantaresu sambhuta timiso’va bhayāvaho,</p>



<p class="gathalast">Gantvāna gaganā so hi patvāna munisantikaṃ;</p>



<p class="hangnum"><a name="para287"></a><span class="paranum">287</span>.</p>



<p class="gatha1"> Yathā timiramāyāti vināsaṃ suriyuggate,</p>



<p class="gathalast">Evamāsi jinaggamhi andhakāro tathāvidho;</p>



<p class="hangnum"><a name="para288"></a><span class="paranum">288</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Navame mārayuddhamhi mārassāsi parājayo;</p>



<p class="hangnum"><a name="para289"></a><span class="paranum">289</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Navamo vijayo.</p>



<p class="hangnum"><a name="para290"></a><span class="paranum">290</span>.</p>



<p class="gatha1"> Evaṃ navahi vuṭṭhihi katvā māro mahā bhavaṃ,</p>



<p class="gathalast">Na tassopaddavaṃ disvā dittakopānalākulo;</p>



<p class="hangnum"><a name="para291"></a><span class="paranum">291</span>.</p>



<p class="gatha1"> Gahetvāna tato khippaṃ ṭhapitaṃ attaguttiyā,</p>



<p class="gathalast">Cakkāyudhaṃ mahātejaṃ kupito khipi vegasā;</p>



<p class="hangnum"><a name="para292"></a><span class="paranum">292</span>.</p>



<p class="gatha1"> Dhārādharaṃ tamuggayha kuddho paharate yadī,</p>



<p class="gathalast">Kalīraṃva asajjanto vikhaṇḍeti pajāpati;</p>



<p class="hangnum"><a name="para293"></a><span class="paranum">293</span>.</p>



<p class="gatha1"> Tatheva so mahiṃ kuddho māro khipati vegavā,</p>



<p class="gathalast">Na bhavantosadhā pāṇā visussanti sarādayo;</p>



<p class="hangnum"><a name="para294"></a><span class="paranum">294</span>. <a name="O0.0026"></a></p>



<p class="gatha1"> Tatheva kupito tena khipate so mahambudhiṃ,</p>



<p class="gathalast">Vilayaṃ jalajā yanti sussate so mahaṇṇavo;</p>



<p class="hangnum"><a name="para295"></a><span class="paranum">295</span>.</p>



<p class="gatha1"> Evaṃ mahānubhāvo so gacchanto jalambare,</p>



<p class="gathalast">Patvāna patito nāthaṃ hutvāna pupphacumbaṭaṃ;</p>



<p class="hangnum"><a name="para296"></a><span class="paranum">296</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Dasame mārayuddhamhi mārassāsi parājayo;</p>



<p class="hangnum"><a name="para297"></a><span class="paranum">297</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Dasamo vijayo.</p>



<p class="hangnum"><a name="para298"></a><span class="paranum">298</span>.</p>



<p class="gatha1"> Iti kopagginā dittamanaṃ māraṃ tadā jino,</p>



<p class="gathalast">Karuṇājalasekena nibbāpento nisīdi so;</p>



<p class="hangnum"><a name="para299"></a><span class="paranum">299</span>.</p>



<p class="gatha1"> Evaṃ katvāpi so kuddho aladdhavijayo tadā,</p>



<p class="gathalast">Āmantesi sakaṃ senaṃ palayānalabheravaṃ;</p>



<p class="hangnum"><a name="para300"></a><span class="paranum">300</span>.</p>



<p class="gatha1"> Ethāsu vata’re mayhaṃ assavā mārakiṅkarā,</p>



<p class="gathalast">Nānāvesadharā hotha dhāretha vividhāyudhe;</p>



<p class="hangnum"><a name="para301"></a><span class="paranum">301</span>.</p>



<p class="gatha1"> Saddehetaṃ palāpetha yātha gaṇhatha bandhatha,</p>



<p class="gathalast">Pāde gahetvā khipatha cakkavāḷantaraṃ ito;</p>



<p class="hangnum"><a name="para302"></a><span class="paranum">302</span>.</p>



<p class="gatha1"> Athagā saha vācāhi bhiṃsā sā māravāhinī,</p>



<p class="gathalast">Turaṅga vyaggha mātaṅga sīhādirūpa bhiṃsanā;</p>



<p class="hangnum"><a name="para303"></a><span class="paranum">303</span>.</p>



<p class="gatha1"> Sā mārassubhato passe catuvīsatiyojane,</p>



<p class="gathalast">Ṭhitā pacchimabhāgamhī cakkavāḷasilāvadhiṃ;</p>



<p class="hangnum"><a name="para304"></a><span class="paranum">304</span>.</p>



<p class="gatha1"> Bahalattena sā āsi sampuṇṇa navayojanā,</p>



<p class="gathalast">Yakkha peta pisācādi vesehi bhayavāhinī;</p>



<p class="hangnum"><a name="para305"></a><span class="paranum">305</span>.</p>



<p class="gatha1"> Saṃvaṭṭa vātasampāta khubhītambudhino viya,</p>



<p class="gathalast">Ullola bhimaghoso tu gato brahmapurāvadhiṃ;</p>



<p class="hangnum"><a name="para306"></a><span class="paranum">306</span>. <a name="O0.0027"></a></p>



<p class="gatha1"> Danta saṅghaṭṭa sañjāta jālāmālā samākulā,</p>



<p class="gathalast">Tesaṃgārā’va dittāsuṃ kodhummīlita locanā</p>



<p class="hangnum"><a name="para307"></a><span class="paranum">307</span>.</p>



<p class="gatha1"> Vahanti dhūmakkhandhāni mukhakoṭara koṭihī,</p>



<p class="gathalast">Nīhaṭā nīhaṭā jivhā subhīmoragataṃ gatā;</p>



<p class="hangnum"><a name="para308"></a><span class="paranum">308</span>.</p>



<p class="gatha1"> Uddharitvāna tālādi karitvāna sarāsane,</p>



<p class="gathalast">Bhujaṅge ca guṇe keci gāḷhamākaḍḍhayanti ca;</p>



<p class="hangnum"><a name="para309"></a><span class="paranum">309</span>.</p>



<p class="gatha1"> Puṇḍarīkaccha sīhādī khipantābhimukhe tadā,</p>



<p class="gathalast">Dhāvanteke samuggayha purato dittapabbate;</p>



<p class="hangnum"><a name="para310"></a><span class="paranum">310</span>.</p>



<p class="gatha1"> Bhayānakāti nekāni sīsāneka kalebare,</p>



<p class="gathalast">Māpayitvāna purato dhāvanti keci kiṅkarā;</p>



<p class="hangnum"><a name="para311"></a><span class="paranum">311</span>.</p>



<p class="gatha1"> Sīsena sīhasaṅkāsā gattena manujopamā,</p>



<p class="gathalast">Buddhassābhimukhaṃ keci dhāvanti māra kiṅkarā;</p>



<p class="hangnum"><a name="para312"></a><span class="paranum">312</span>.</p>



<p class="gatha1"> Kaṇṭhīravākāradehā mukhena khalu rakkhasā,</p>



<p class="gathalast">Hutvāna abhidhāvanti kecimārassa kiṅkarā;</p>



<p class="hangnum"><a name="para313"></a><span class="paranum">313</span>.</p>



<p class="gatha1"> Daṇḍamānavakā sīsabhāgenā’tibhayāvahā,</p>



<p class="gathalast">Gattena rakkhasā hutvā keci dhāvanti kiṅakarā;</p>



<p class="hangnum"><a name="para314"></a><span class="paranum">314</span>.</p>



<p class="gatha1"> Dīpacchebha turaṅgānaṃ vyaggha khaggavisāṇinaṃ,</p>



<p class="gathalast">Varāha mahisādīnaṃ kaṇṇapāvura bhoginaṃ;</p>



<p class="hangnum"><a name="para315"></a><span class="paranum">315</span>.</p>



<p class="gatha1"> Sīsākāra mahāsīse tabbiruddhe kalebare,</p>



<p class="gathalast">Māpetvā abhidhāvanti keci mārassa kiṅkarā;</p>



<p class="hangnum"><a name="para316"></a><span class="paranum">316</span>.</p>



<p class="gatha1"> Ākaḍḍhentā kapolānaṃ karasākhāhi sammukhe,</p>



<p class="gathalast">Dassayantā mahādāṭhaṃ kecenti mārakiṅkarā;</p>



<p class="hangnum"><a name="para317"></a><span class="paranum">317</span>.</p>



<p class="gatha1"> Tikhiṇagganakhā keci phālayantā sakodare,</p>



<p class="gathalast">Ante gale pilandhitvā dhāvanti kiṅkarāpare;</p>



<p class="hangnum"><a name="para318"></a><span class="paranum">318</span>.</p>



<p class="gatha1"> Gilantā keci phaṇino uggirantā tatheva ca,</p>



<p class="gathalast">Sīsa kandhara kaṇṇanta bāhu aṅguli ādisu;</p>



<p class="hangnum"><a name="para319"></a><span class="paranum">319</span>. <a name="O0.0028"></a></p>



<p class="gatha1"> Sakalesu sarīresu visadhūmaggi saṅkule,</p>



<p class="gathalast">Dhārentā’sivise keci dhāvantyagge bhayāvahā;</p>



<p class="hangnum"><a name="para320"></a><span class="paranum">320</span>.</p>



<p class="gatha1"> Padittāyogule gayha khipanteke anekadhā,</p>



<p class="gatha2">Dittapabbatamuddhacca keci aggikapālake,</p>



<p class="gathalast">Khipannā abhidhāvanti daṭṭhoṭṭhā bhīmalocanā;</p>



<p class="hangnum"><a name="para321"></a><span class="paranum">321</span>.</p>



<p class="gatha1"> Lālayantā sakā jivhā khandhe katvāna muggare,</p>



<p class="gathalast">Mattabhujaṅga vesena dhāvanti apare bhaṭā;</p>



<p class="hangnum"><a name="para322"></a><span class="paranum">322</span>.</p>



<p class="gatha1"> Pibantā lohitāneke khādantā pisite pare,</p>



<p class="gathalast">Pisācāva’caruṃ keci munirājassa aggato;</p>



<p class="hangnum"><a name="para323"></a><span class="paranum">323</span>.</p>



<p class="gatha1"> Ullaṅghantā ca selentā dhāvantā jalitāyudhā,</p>



<p class="gathalast">Bhimavesadharā yakkhā kecenti bhakuṭīmukhā;</p>



<p class="hangnum"><a name="para324"></a><span class="paranum">324</span>.</p>



<p class="gatha1"> Paṇuṇṇa saravassehi kuntatomara vuṭṭhihi,</p>



<p class="gathalast">Bheṇḍivālā’sicakkehi nibbharāsi digantaraṃ;</p>



<p class="hangnum"><a name="para325"></a><span class="paranum">325</span>.</p>



<p class="gatha1"> Yaṃ diṭṭha suta mattena maraṇaṃ citta vibbhamaṃ,</p>



<p class="gathalast">Yāti loko kathaṃ ko taṃ nissesaṃ bhāsate naro;</p>



<p class="hangnum"><a name="para326"></a><span class="paranum">326</span>.</p>



<p class="gatha1"> Nekadantasahassehi nikkhantaggisikhāyutaṃ,</p>



<p class="gathalast">Dānanijjharasampātaṃ bhīmagajjanagajjitaṃ;</p>



<p class="hangnum"><a name="para327"></a><span class="paranum">327</span>.</p>



<p class="gatha1"> Nekasata karaggehi dhatāyolaguḷādikaṃ,</p>



<p class="gathalast">Sannaddhaṃ kavacādīhi giriṃca girimekhalaṃ;</p>



<p class="hangnum"><a name="para328"></a><span class="paranum">328</span>.</p>



<p class="gatha1"> Ārūḷho pāpimā tattha ussāpetvā jayaddhajaṃ,</p>



<p class="gathalast">Visālāvatta dāṭhaggo cipiṭagga bhagga nāsiko;</p>



<p class="hangnum"><a name="para329"></a><span class="paranum">329</span>.</p>



<p class="gatha1"> Daṭṭhoṭṭha bhīmavadano bhakuṭī vali lalāṭako,</p>



<p class="gathalast">Kodhānalehi sandiddha mahakkho tambadāṭhīko;</p>



<p class="hangnum"><a name="para330"></a><span class="paranum">330</span>.</p>



<p class="gatha1"> Nīlapabbata saṅakkāsa visamaṅgo mahodaro,</p>



<p class="gathalast">Gonasoraga sappādi aṅgīkata subhiṃsano;</p>



<p class="hangnum"><a name="para331"></a><span class="paranum">331</span>. <a name="O0.0029"></a></p>



<p class="gatha1"> Sahassabāhuṃ māpetvā chūrikā yaṭṭhi satti ca,</p>



<p class="gathalast">Kodaṇḍacaṇḍabāṇe ca cakka kuntagadādi ca;</p>



<p class="hangnum"><a name="para332"></a><span class="paranum">332</span>.</p>



<p class="gatha1"> Saṅku vetālikā pharasu pāsamuggara aṅkuse,</p>



<p class="gathalast">Gahetvā kaṇayañcātha tisūla vajirāyudhe;</p>



<p class="hangnum"><a name="para333"></a><span class="paranum">333</span>.</p>



<p class="gatha1"> Parivattesi ākāse tesamaññoñña ghaṭṭanā,</p>



<p class="gathalast">Uggatehi phuliṅgehi dhāvantehi samantato;</p>



<p class="hangnum"><a name="para334"></a><span class="paranum">334</span>.</p>



<p class="gatha1"> Aggi cakkaparītaṃca kurumāno nijaṃ tanuṃ,</p>



<p class="gatha2">Āvahanto bhayaṃ brahma sura siddhādīnaṃ tadā,</p>



<p class="gathalast">Sa māraseno so māro bhagavantamupāgami;</p>



<p class="hangnum"><a name="para335"></a><span class="paranum">335</span>.</p>



<p class="gatha1"> Udayāvalakūṭamhi bhāsantova pabhākaro,</p>



<p class="gathalast">Suppatiṭṭhitamerū’va tikūṭācala muddhani;</p>



<p class="hangnum"><a name="para336"></a><span class="paranum">336</span>.</p>



<p class="gatha1"> Katvāna piṭṭhito bodhiṃ bhūruhaṃ vajirāsane,</p>



<p class="gathalast">Nisinno bhagavā’tīva niccalo atirocati;</p>



<p class="hangnum"><a name="para337"></a><span class="paranum">337</span>.</p>



<p class="gatha1"> Akampo so munī evamagge’kāsi nijaṃ balaṃ,</p>



<p class="gathalast">Sammappadhānasaṃyutto dayāmetto mahesiko;</p>



<p class="hangnum"><a name="para338"></a><span class="paranum">338</span>.</p>



<p class="gatha1"> Catubuddhabhumisaṅkhāta jayabhumimudikkhiya,</p>



<p class="gathalast">Catussaṅgahavatthūnaṃ yojetvā dvārakoṭṭhake;</p>



<p class="hangnum"><a name="para339"></a><span class="paranum">339</span>.</p>



<p class="gatha1"> Yojetvāna thiraṃ tattha saddhādibalakoṭṭhake,</p>



<p class="gathalast">Satipaṭṭhānapākāre abhejjindriya gopure;</p>



<p class="hangnum"><a name="para340"></a><span class="paranum">340</span>.</p>



<p class="gatha1"> Thirañāṇayudhākiṇṇe mettā sannāha vammito,</p>



<p class="gathalast">Abhīta bhāratī bhuri bherisaṅkha purakkhato;</p>



<p class="hangnum"><a name="para341"></a><span class="paranum">341</span>.</p>



<p class="gatha1"> Caturaṅgaviriyuttuṅga mātaṅgakkhandhasaṅgato,</p>



<p class="gathalast">Puññasambhārabhārena kampayaṃ vasudhātalaṃ;</p>



<p class="hangnum"><a name="para342"></a><span class="paranum">342</span>.</p>



<p class="gatha1"> Cariyattaya saṅkhāta’mussāpita jayaddhajo,</p>



<p class="gathalast">Evaṃ vidhāya mārāri mārasaṅgāma maṇḍalaṃ;</p>



<p class="hangnum"><a name="para343"></a><span class="paranum">343</span>.</p>



<p class="gatha1"> Dānādayo mahāyodhe āhūya sahajātake,</p>



<p class="gathalast">Suṇātha bho giraṃ mayhaṃ bhavatajja mahā bhavo;</p>



<p class="hangnum"><a name="para344"></a><span class="paranum">344</span>. <a name="O0.0030"></a></p>



<p class="gatha1"> Etha yātha samaggattha na ossakkatha sujjhatha,</p>



<p class="gathalast">Vijetuṃ mārayuddhamhī na sakkā’sesajantuhi;</p>



<p class="hangnum"><a name="para345"></a><span class="paranum">345</span>.</p>



<p class="gatha1"> Ajja gacchati niṭṭhānaṃ so bho pāramitābhaṭā,</p>



<p class="gathalast">Sahussāhā mamaggamhi dassetha vīriyaṃ sakaṃ;</p>



<p class="hangnum"><a name="para346"></a><span class="paranum">346</span>.</p>



<p class="gatha1"> Atha dānabhaṭo āha apphoṭaṃ diguṇaṃ bhujaṃ,</p>



<p class="gathalast">Passadāni mahāvīra balaṃ me māradhaṃsane;</p>



<p class="hangnum"><a name="para347"></a><span class="paranum">347</span>.</p>



<p class="gatha1"> Paramatthapārami yodhaṃ tathe’va upapāramiṃ,</p>



<p class="gathalast">Ubho passe karitvāna saseno dhāvi dappavā;</p>



<p class="hangnum"><a name="para348"></a><span class="paranum">348</span>.</p>



<p class="gatha1"> Tatheva sīlanāmavho pāramībhaṭa’muttamo,</p>



<p class="gathalast">Nikkhamma saha senāya mārasenamabhiddavī;</p>



<p class="hangnum"><a name="para349"></a><span class="paranum">349</span>.</p>



<p class="gatha1"> Tathānekkhammanāmopi sannaddho’sabhaṭo bhaṭo,</p>



<p class="gathalast">Mārasenāmige hantuṃ dhāvi dīpī’va sāhaso;</p>



<p class="hangnum"><a name="para350"></a><span class="paranum">350</span>.</p>



<p class="gatha1"> Paññāyodho’pi gacchanto sāṭopo dhāvi dappavā,</p>



<p class="gathalast">Māramerumahā ajja sasenummūlayāmiti;</p>



<p class="hangnum"><a name="para351"></a><span class="paranum">351</span>.</p>



<p class="gatha1"> Vīriyapāramitā yodho daṭṭhoṭṭho bhīmagajjano,</p>



<p class="gathalast">Sosemi mama tejena vadaṃ’gā māra sāgaraṃ;</p>



<p class="hangnum"><a name="para352"></a><span class="paranum">352</span>.</p>



<p class="gatha1"> Khantisaccavhayā ceva tato’dhiṭṭhānako bhaṭo,</p>



<p class="gathalast">Āsu dhāviṃsu pātetuṃ mārassa makaraddhajaṃ;</p>



<p class="hangnum"><a name="para353"></a><span class="paranum">353</span>.</p>



<p class="gatha1"> Mettānāmo mahāyodho māro mayhamalanti’gā,</p>



<p class="gathalast">Upekkhako’pī so yodho mārasenaṃ padālituṃ;</p>



<p class="hangnum"><a name="para354"></a><span class="paranum">354</span>.</p>



<p class="gatha1"> Pesetvevaṃ jino senaṃ’sarīraṃ daḷhavikkamaṃ,</p>



<p class="gathalast">Nisidi tassa tejena nirussāhāsi sā camū;</p>



<p class="hangnum"><a name="para355"></a><span class="paranum">355</span>.</p>



<p class="gatha1"> Aho bho vimhayaṃ dāni suṇātha munino mama,</p>



<p class="gathalast">Jeti eko nisinnova samāraṃ māravāhiniṃ;</p>



<p class="hangnum"><a name="para356"></a><span class="paranum">356</span>.</p>



<p class="gatha1"> Kopānalena sandittaṃ duṭṭha ruṭṭhaṃ pajāpatiṃ,</p>



<p class="gathalast">Aduṭṭho jeti sambuddho ānubhāvo hi tādiso;</p>



<p class="hangnum"><a name="para357"></a><span class="paranum">357</span>. <a name="O0.0031"></a></p>



<p class="gatha1"> Dittāyudhe khipante’pi vijjhante vasavattinī,</p>



<p class="gathalast">Nirāyudho’va taṃ jeti ānubhāvo hi tādiso;</p>



<p class="hangnum"><a name="para358"></a><span class="paranum">358</span>.</p>



<p class="gatha1"> Sahāṭopaṃ sahaṅakāraṃ māraṃ sāḍambaraṃ tadā,</p>



<p class="gathalast">Niccalo jeti sambuddho ānubhāvo hi tādiso;</p>



<p class="hangnum"><a name="para359"></a><span class="paranum">359</span>.</p>



<p class="gatha1"> Hatthassa rathapattīhi dhāvantaṃ tamitocito,</p>



<p class="gathalast">Nisinnova jino jeti ānubhāvo hi tādiso;</p>



<p class="hangnum"><a name="para360"></a><span class="paranum">360</span>.</p>



<p class="gatha1"> Bhāsantaṃ nekadhā kaṇṇa kaṭhora giramantakaṃ,</p>



<p class="gathalast">Nissaddo jeti sambuddho ānubhāvo hi tādiso;</p>



<p class="hangnum"><a name="para361"></a><span class="paranum">361</span>.</p>



<p class="gatha1"> Māropāgamma aṭṭhāsi laṅghituṃ asamatthako,</p>



<p class="gathalast">Buddhatejaggi pākāraṃ dittamabbhuggataṃ thiraṃ;</p>



<p class="hangnum"><a name="para362"></a><span class="paranum">362</span>.</p>



<p class="gatha1"> Tadāha namuci kuddho bhujamukkhippa’mīdisaṃ,</p>



<p class="gathalast">Khippaṃ siddhattha he gaccha santakedaṃ mamāsanaṃ;</p>



<p class="hangnum"><a name="para363"></a><span class="paranum">363</span>.</p>



<p class="gatha1"> No ce gacchasi te hadayaṃ phālemi nakhasattihi,</p>



<p class="gathalast">Vicuṇṇemi tuvaṃ pāde gahetvā pathavītale;</p>



<p class="hangnum"><a name="para364"></a><span class="paranum">364</span>.</p>



<p class="gatha1"> Passa me mahatiṃ senaṃ passa āyudhasañcayaṃ,</p>



<p class="gathalast">Tena taṃ abhimaddāmi tuvaṭaṃ gacchidaṃ mama;</p>



<p class="hangnum"><a name="para365"></a><span class="paranum">365</span>.</p>



<p class="gatha1"> Athassa vacanaṃ sutvā jino’ha madhuraṅgiro,</p>



<p class="gathalast">Kadā te pūritā māra pallaṅkatthāya pāramī;</p>



<p class="hangnum"><a name="para366"></a><span class="paranum">366</span>.</p>



<p class="gatha1"> Kadā adāsi sīsādī dānaṃ sīlaṃ kathaṃ tava,</p>



<p class="gathalast">Tadatthāya kathāpehi ke te paccakkhakārakā;</p>



<p class="hangnum"><a name="para367"></a><span class="paranum">367</span>.</p>



<p class="gatha1"> Athā’ha pharuso māro netaṃ garu mune mama,</p>



<p class="gathalast">Ayaṃ sā parisā sabbā tassa paccakkhakārakaṃ;</p>



<p class="hangnum"><a name="para368"></a><span class="paranum">368</span>.</p>



<p class="gatha1"> Ugghosesi mahāsenā pakkhī’hanti visuṃ visuṃ,</p>



<p class="gathalast">Bhumudriyana mattova tato kolāhalo ahu;</p>



<p class="hangnum"><a name="para369"></a><span class="paranum">369</span>.</p>



<p class="gatha1"> Athāha māro samaṇa ahaṃ sakkhi kathāpayiṃ,</p>



<p class="gathalast">Tava ko sakkhi yajjatthi kathāpehi lahuṃ mama;</p>



<p class="hangnum"><a name="para370"></a><span class="paranum">370</span>. <a name="O0.0032"></a></p>



<p class="gatha1"> Athāha bhagavā tassa gambhīraṃ madhuraṃ giraṃ,</p>



<p class="gathalast">Nicchārentā mayūrassa sunādaṃ phaṇino yathā;</p>



<p class="hangnum"><a name="para371"></a><span class="paranum">371</span>.</p>



<p class="gatha1"> Taveva me na santīdha paccakkhatthaṃ sacetanā,</p>



<p class="gathalast">Acetanāva medāni santi paccakkhavādino;</p>



<p class="hangnum"><a name="para372"></a><span class="paranum">372</span>.</p>



<p class="gatha1"> Iti vatvāna mārāri sañtdhā jimūta gabbhato,</p>



<p class="gathalast">Nikkhanta vijjusaṅkāsaṃ karaṃ cāmīkarajjutiṃ;</p>



<p class="hangnum"><a name="para373"></a><span class="paranum">373</span>.</p>



<p class="gatha1"> Ratta cīvaragabbhamhā nīharitvā jino tadā,</p>



<p class="gathalast">Dharaṇyabhimukhaṃ’kāsi uddissa bhumikāminiṃ;</p>



<p class="hangnum"><a name="para374"></a><span class="paranum">374</span>.</p>



<p class="gatha1"> Dānamānādikamme me kampantī jātijātiyaṃ,</p>



<p class="gathalast">Kimajja nissaṇāsī’ti jino vācamudāharī;</p>



<p class="hangnum"><a name="para375"></a><span class="paranum">375</span>.</p>



<p class="gatha1"> Sakkhi’hanti vadantīva tato bhumivaraṅganā,</p>



<p class="gathalast">Saḷilāvanipariyantā gajjanti nacci tāvade;</p>



<p class="hangnum"><a name="para376"></a><span class="paranum">376</span>.</p>



<p class="gatha1"> Mahī sāgara ūmī’va uṭṭhāpenti mahūmiyo,</p>



<p class="gathalast">Chaddhā kampi kulālassa cakkaṃvāti paribbhami;</p>



<p class="hangnum"><a name="para377"></a><span class="paranum">377</span>.</p>



<p class="gatha1"> Himavā girirājā ca yugandhara nagādayo,</p>



<p class="gathalast">Kūṭabāgā samukkhippa nacciṃsu naṭakā viya;</p>



<p class="hangnum"><a name="para378"></a><span class="paranum">378</span>.</p>



<p class="gatha1"> Disvā sutvā tamaccheraṃ gayenubbigga mānasā,</p>



<p class="gathalast">Mārasenā pabhinnāsi bhinnavelova sāgaro;</p>



<p class="hangnum"><a name="para379"></a><span class="paranum">379</span>.</p>



<p class="gatha1"> Bhayenaṭṭassarā bhantā patantaññoñña ghaṭṭanā,</p>



<p class="gathalast">Vikiritvā kace piṭṭhe dhāviṃsu mārakiṅkarā;</p>



<p class="hangnum"><a name="para380"></a><span class="paranum">380</span>.</p>



<p class="gatha1"> Gahitāyudhāni chaḍḍentā pidahantānanaṃ karā,</p>



<p class="gathalast">Nivatthavatthamatte’pi dhāviṃsu anapekkhakā;</p>



<p class="hangnum"><a name="para381"></a><span class="paranum">381</span>.</p>



<p class="gatha1"> Aṅguliyo mukhe keci pakkhipanti rudanti ca,</p>



<p class="gathalast">Keci vandanti yāvanti abhayaṃ sāmi dehi no;</p>



<p class="hangnum"><a name="para382"></a><span class="paranum">382</span>.</p>



<p class="gatha1"> Siddhattho’yaṃ jito kinnu nissāsā ruddhabhāsanā,</p>



<p class="gathalast">Piṭṭhipassamudikkhanti dhāviṃsu cakitā pare;</p>



<p class="hangnum"><a name="para383"></a><span class="paranum">383</span>. <a name="O0.0033"></a></p>



<p class="gatha1"> Girimekhalo’pi nāgindo jannukena patī tadā,</p>



<p class="gathalast">Māro’pi patito khippaṃ dhāvitvā’dassanaṃ gato;</p>



<p class="hangnum"><a name="para384"></a><span class="paranum">384</span>.</p>



<p class="gatha1"> Taṅkaṇe uggato āsi satthu kitti jayaddhajo,</p>



<p class="gathalast">Avahentova surādīnaṃ brahmalokāvadhiṃ gato;</p>



<p class="hangnum"><a name="para385"></a><span class="paranum">385</span>.</p>



<p class="gatha1"> Tadāsi vijayo tassa sambuddhassa sirīmato,</p>



<p class="gathalast">Carime mārayuddhamhi mārassāsi parājayo;</p>



<p class="hangnum"><a name="para386"></a><span class="paranum">386</span>.</p>



<p class="gatha1"> Evaṃ mahānubhāvoti mantvāna narasārathiṃ,</p>



<p class="gathalast">Niccaṃ vandatha pūjetha so hi vo saraṇaṃ sadā;</p>



<p class="centered">Ekādasamo vijayo.</p>



<p class="hangnum"><a name="para387"></a><span class="paranum">387</span>.</p>



<p class="gatha1"> Laddhābhivijaye buddhe nisinne vajirāsane,</p>



<p class="gathalast">Parivārayuṃ gatāgamma pure viya surādayo;</p>



<p class="hangnum"><a name="para388"></a><span class="paranum">388</span>.</p>



<p class="gatha1"> Devā te nikhilā netvā nānāpūjāvidhiṃ tato,</p>



<p class="gathalast">Santuṭṭhā munino’kāsuṃ mahantaṃ jayamaṅgalaṃ;</p>



<p class="hangnum"><a name="para389"></a><span class="paranum">389</span>.</p>



<p class="gatha1"> Sampattātha nisākantā mānetuṃca munissaraṃ,</p>



<p class="gathalast">Pubbāparambare lagga sasīṇakkaṇṇa bhusaṇa;</p>



<p class="hangnum"><a name="para390"></a><span class="paranum">390</span>.</p>



<p class="gatha1"> Sunīlākāsa dhammille dhatta tārālimālikā,</p>



<p class="gathalast">Vījentīva disā bāhā phullacūtaka cāmare;</p>



<p class="hangnum"><a name="para391"></a><span class="paranum">391</span>.</p>



<p class="gatha1"> Mallikā mukulāsatta sammattāligaṇā tadā,</p>



<p class="gathalast">Dhamentā viya saṅkhāni kūjenti madhuraṃ giraṃ;</p>



<p class="hangnum"><a name="para392"></a><span class="paranum">392</span>.</p>



<p class="gatha1"> Sāmoda makarandehi mandamandānilāgatā,</p>



<p class="gathalast">Sajuṇhā jinabimbamhi utuṃ gāhenti sītalaṃ;</p>



<p class="hangnum"><a name="para393"></a><span class="paranum">393</span>.</p>



<p class="gatha1"> Avijjādi mahāmūlaṃ tivaṭṭatthira khandhakaṃ,</p>



<p class="gathalast">Saṃsāra visarukkhaṃ so āraddhummulituṃ tadā;</p>



<p class="hangnum"><a name="para394"></a><span class="paranum">394</span>.</p>



<p class="gatha1"> Bhāvento purime yāme saranto khandhasantatiṃ,</p>



<p class="gathalast">Pubbenivāsānussati ñāṇaṃ laddhā narissaro;</p>



<p class="hangnum"><a name="para395"></a><span class="paranum">395</span>. <a name="O0.0034"></a></p>



<p class="gatha1"> Tathā majjhima yāmamhi dibbacakkhu visodhanā,</p>



<p class="gathalast">Cutupapāta ñāṇañca adhigaṃtvāna sabbaso;</p>



<p class="hangnum"><a name="para396"></a><span class="paranum">396</span>.</p>



<p class="gatha1"> Rattiyā pacchime yāme cintayanto jarādayo,</p>



<p class="gathalast">Vipassitvā nāmarūpe āropetvā tilakkhaṇaṃ;</p>



<p class="hangnum"><a name="para397"></a><span class="paranum">397</span>.</p>



<p class="gatha1"> Sammasanto kilesehi vivecetvā sakaṃ manaṃ,</p>



<p class="gathalast">Āsavānaṃ khaye ñāṇā laddhā aggaphalaṃ tadā;</p>



<p class="hangnum"><a name="para398"></a><span class="paranum">398</span>.</p>



<p class="gatha1"> Patto nibbāṇanagaraṃ bojjhaṅga ratanissaro,</p>



<p class="gathalast">Saddhammarājā hutvāna pītivācamudāharī;</p>



<p class="hangnum"><a name="para399"></a><span class="paranum">399</span>.</p>



<p class="gatha1"> Anekajāti saṃsāraṃ sandhāvissaṃ anibbisaṃ,</p>



<p class="gathalast">Gahakārakaṃ gavesanto dukkhā jāti punappunaṃ;</p>



<p class="hangnum"><a name="para400"></a><span class="paranum">400</span>.</p>



<p class="gatha1"> Gahakāraka diṭṭhosi puna gehaṃ na kāhasi,</p>



<p class="gatha2">Sabbā te phāsukā bhaggā gahakūṭaṃ visaṅkhitaṃ,</p>



<p class="gathalast">Visaṅkhāragataṃ cittaṃ taṇhānaṃ khayamajjhagā;</p>



<p class="hangnum"><a name="para401"></a><span class="paranum">401</span>.</p>



<p class="gatha1"> Icceva maggamatadānavidhippavīṇa,</p>



<p class="gatha2">Kāruññapuññahadayena mahodayena,</p>



<p class="gatha3">Patvā bhavaṇṇavamapāramanantadukkhaṃ,</p>



<p class="gathalast">Yenocitā paramapāramitā jinena;</p>



<p class="hangnum"><a name="para402"></a><span class="paranum">402</span>.</p>



<p class="gatha1"> Yoceva sabbavibhavaṃ paṇuditva rajjaṃ</p>



<p class="gatha2">Nikkhamma patva calapattamahīruhassa,</p>



<p class="gatha3">Mūle nisajja sabalaṃ pabalañca māraṃ,</p>



<p class="gathalast">Pāpārayo ca vijito sa dadātu santiṃ;</p>



<p class="centered">Abhisambodhi kathā.</p>



<p class="hangnum"><a name="para403"></a><span class="paranum">403</span>.</p>



<p class="gatha1"> Tilokanātho sugato tato tadā</p>



<p class="gatha2">Udānavācaṃ samudāharitvā,</p>



<p class="gatha3">Pallaṅkamābhujja dumindamūle</p>



<p class="gathalast">Cintesi evaṃ vajirāsanasmiṃ;</p>



<p class="hangnum"><a name="para404"></a><span class="paranum">404</span>. <a name="O0.0035"></a></p>



<p class="gatha1"> Dānādayo pāramitā cinitvā</p>



<p class="gatha2">Asaṅkhakappāni ca khepayitvā,</p>



<p class="gatha3">Asseva pallaṅkavarassa hetu</p>



<p class="gathalast">Sandhāvitaṃ taṃ bhajitaṃ vayajja;</p>



<p class="hangnum"><a name="para405"></a><span class="paranum">405</span>.</p>



<p class="gatha1"> Yāvassu puṇṇa mama cetanāyo</p>



<p class="gatha2">Tāvettha acchāmi na vuṭṭhahāmi,</p>



<p class="gatha3">Maṃtvāna so nekasahassasaṅkhā</p>



<p class="gathalast">Jino samāpatti valañji tattha;</p>



<p class="hangnum"><a name="para406"></a><span class="paranum">406</span>.</p>



<p class="gatha1"> Devātidevo tibhavekanātho</p>



<p class="gatha2">Hatāvakāso jitapañcamāro,</p>



<p class="gatha3">Pitāmahādīhi mahīyamāno</p>



<p class="gathalast">Khepesi satthā divasāni satta;</p>



<p class="centered">Iti paṭhama sattāhaṃ.</p>



<p class="hangnum"><a name="para407"></a><span class="paranum">407</span>.</p>



<p class="gatha1"> Yasmāsanaṃ neva jahāti tasmā</p>



<p class="gatha2">Tisandhiyuttena nisīditeva,</p>



<p class="gatha3">Ajjāpi kattabbamanena atthi</p>



<p class="gathalast">Devānamicchāsi manamhi kaṅkhā;</p>



<p class="hangnum"><a name="para408"></a><span class="paranum">408</span>.</p>



<p class="gatha1"> Tesaṃ manaṃ so manasā viditvā</p>



<p class="gatha2">Vinodanatthaṃ vimatintu tesaṃ,</p>



<p class="gatha3">Uṭṭhāya tamhā nabhamuppatitvā</p>



<p class="gathalast">Dassesi tesaṃ munipāṭiheraṃ;</p>



<p class="hangnum"><a name="para409"></a><span class="paranum">409</span>.</p>



<p class="gatha1"> Vinodayitvā sugato tadevaṃ</p>



<p class="gatha2">Sudhāsinaṃ cetasi kaṅkharāsiṃ,</p>



<p class="gatha3">Pallaṅkato uttarapubbakaṇṇaṃ</p>



<p class="gathalast">Ākāsatoruyha jalaṃ ravīva;</p>



<p class="hangnum"><a name="para410"></a><span class="paranum">410</span>.</p>



<p class="gatha1"> Jino dumindassa ca āsanassa</p>



<p class="gatha2">Bahūpakārattamanussaranto,</p>



<p class="gatha3">Ṭhito padaṃ kiñci akopayanto</p>



<p class="gathalast">Ito cito loka na mujjahanto;</p>



<p class="hangnum"><a name="para411"></a><span class="paranum">411</span>. <a name="O0.0036"></a></p>



<p class="gatha1"> Nīlāyatakkhāmalakantitoya</p>



<p class="gatha2">Dhārānipātena dumindarājaṃ,</p>



<p class="gatha3">Nisiñcamāno divasāni satta</p>



<p class="gathalast">Pūjesi taṃ’nimisalocanehi;</p>



<p class="hangnum"><a name="para412"></a><span class="paranum">412</span>.</p>



<p class="gatha1"> Ajjāpi tasmiṃ dharaṇippadese</p>



<p class="gatha2">Katassa thūpassa tadeva nāmaṃ,</p>



<p class="gatha3">Ahosi devā ca naro’ragā ca</p>



<p class="gathalast">Mahenti te tena divaṃ payanti;</p>



<p class="centered">Iti dutiya sattāhaṃ.</p>



<p class="hangnum"><a name="para413"></a><span class="paranum">413</span>.</p>



<p class="gatha1"> Devā tato devavarassa tassa</p>



<p class="gatha2">Sucaṅkamaṃ’kaṃsu maṇīhi nānā,</p>



<p class="gatha3">Pallaṅkato ṭhānavarassa majjhe</p>



<p class="gathalast">Pubbāparāsāyanamantarāle;</p>



<p class="hangnum"><a name="para414"></a><span class="paranum">414</span>.</p>



<p class="gatha1"> Narinda nāginda surinda pūjito</p>



<p class="gatha2">Chabbaṇṇaraṃsīhi samujjalanto,</p>



<p class="gatha3">Nīlambare tārakito sasī’va</p>



<p class="gathalast">So caṅkamī satta ahāni tattha;</p>



<p class="hangnum"><a name="para415"></a><span class="paranum">415</span>.</p>



<p class="gatha1"> Ajjāpi tasmiṃ dharaṇippadese</p>



<p class="gatha2">Katassa thūpassa tadeva nāmaṃ,</p>



<p class="gatha3">Ahosi devā ca naroragā ca</p>



<p class="gathalast">Mahenti te tena divaṃ payanti;</p>



<p class="centered">Iti tatiya sattāhaṃ.</p>



<p class="hangnum"><a name="para416"></a><span class="paranum">416</span>.</p>



<p class="gatha1"> Tato dumindassa surāsurindā</p>



<p class="gatha2">Mahītale pacchimottarāyaṃ,</p>



<p class="gatha3">Māpiṃsu nānāratanālayaggaṃ</p>



<p class="gathalast">Nisajja pallaṅkavare tahiṃ so;</p>



<p class="hangnum"><a name="para417"></a><span class="paranum">417</span>. <a name="O0.0037"></a></p>



<p class="gatha1"> Sududdasāgādhamapārapāraṃ</p>



<p class="gatha2">Samantapaṭṭhānataraṅgabhaṅgiṃ,</p>



<p class="gatha3">Dhammodadhiṃ ñāṇasumerumatthā</p>



<p class="gathalast">Sālolayaṃ khepayahāni satta;</p>



<p class="hangnum"><a name="para418"></a><span class="paranum">418</span>.</p>



<p class="gatha1"> Ajjāpi tasmiṃ dharaṇippadese</p>



<p class="gatha2">Katassa thūpassa tadeva nāmaṃ,</p>



<p class="gatha3">Ahosi devā ca naroragā ca</p>



<p class="gathalast">Mahenti te tena divaṃ payanti;</p>



<p class="centered">Iti catuttha sattāhaṃ.</p>



<p class="hangnum"><a name="para419"></a><span class="paranum">419</span>.</p>



<p class="gatha1"> Tato jino gantva’japālamūle</p>



<p class="gatha2">Vimuttijaṃ sāduphalaṃ’nubhonto,</p>



<p class="gatha3">Sattāhamattaṃ ativattayī so</p>



<p class="gathalast">Devātidevo karuṇāguṇaggo;</p>



<p class="hangnum"><a name="para420"></a><span class="paranum">420</span>.</p>



<p class="gatha1"> Tadāgatā māravadhū munitdaṃ</p>



<p class="gatha2">Palobhituṃ yā pituno sakāsā,</p>



<p class="gatha3">Tāsaṃ payogampidha bindumattaṃ</p>



<p class="gathalast">Kathīyate taṃ samupāgatattā;</p>



<p class="hangnum"><a name="para421"></a><span class="paranum">421</span>.</p>



<p class="gatha1"> Tadā sa māro samare jinena</p>



<p class="gatha2">Parājito socanako’pagaṃtvā,</p>



<p class="gatha3">Pajjhāyamāno’tha adhomukho’ca</p>



<p class="gathalast">Nisīdi tuṇhī vilikhaṃ chamāyaṃ;</p>



<p class="hangnum"><a name="para422"></a><span class="paranum">422</span>.</p>



<p class="gatha1"> Parājayaṃ mayha mameva doso</p>



<p class="gatha2">Na tassa kasmāhamayaṃ’ca nāsiṃ,</p>



<p class="gatha3">Sīsakkhimaṃsādi ca puttadāre</p>



<p class="gathalast">Nādanti evaṃ manasī karonto;</p>



<p class="hangnum"><a name="para423"></a><span class="paranum">423</span>.</p>



<p class="gatha1"> Pavattimetaṃ makaraddhajassa</p>



<p class="gatha2">Sutvāna taṇhā aratī ragā ca,</p>



<p class="gatha3">Yatthacchi māro parisocayanto</p>



<p class="gathalast">Tatthāgamuṃ tā cakitā khaṇena;</p>



<p class="hangnum"><a name="para424"></a><span class="paranum">424</span>. <a name="O0.0038"></a></p>



<p class="gatha1"> Disvāna taṃ tattha tathā nisinnaṃ</p>



<p class="gatha2">Nissāsaruddhaṃ giramuggirantī,</p>



<p class="gatha3">Tusāra bindunivahehi’sāra</p>



<p class="gathalast">Paṅkeruhākāra visālanettā;</p>



<p class="hangnum"><a name="para425"></a><span class="paranum">425</span>.</p>



<p class="gatha1"> Hā tāta hā tāta kimāsi tedaṃ</p>



<p class="gatha2">Naṭṭhannu te kiṃ vada patthasī kiṃ,</p>



<p class="gatha3">Ko te diso kena parājito’si</p>



<p class="gathalast">Kimānayissāma hanāma kaṃ no;</p>



<p class="hangnum"><a name="para426"></a><span class="paranum">426</span>.</p>



<p class="gatha1"> Kimhotiyodāni na passathetaṃ</p>



<p class="gatha2">Suddhodanīyaṃ tatakittighosaṃ,</p>



<p class="gatha3">Mukhamhi mayhaṃ masimakkhayantaṃ</p>



<p class="gathalast">Aticca yantaṃ visayaṃ pasayha;</p>



<p class="hangnum"><a name="para427"></a><span class="paranum">427</span>.</p>



<p class="gatha1"> Na bhāriyā tāta manussabhūtaṃ</p>



<p class="gatha2">Kattuṃ vasaṃ ko vasameti nāmhaṃ,</p>



<p class="gatha3">Taṃ rāgapāsena gajaṃ’va mattaṃ</p>



<p class="gathalast">Subandhakaṃ bandhiya ānayema;</p>



<p class="hangnum"><a name="para428"></a><span class="paranum">428</span>.</p>



<p class="gatha1"> Na rāgapāsena hi ānanīyo</p>



<p class="gatha2">Mārassa dheyyaṃ samatikkamīva,</p>



<p class="gatha3">Apetarāgo arahā akampo</p>



<p class="gathalast">Sovāma tasmā subhagā tanujā;</p>



<p class="hangnum"><a name="para429"></a><span class="paranum">429</span>.</p>



<p class="gatha1"> Sacetano so hi manussabhuto</p>



<p class="gatha2">Acetanañce samupāgamāma,</p>



<p class="gatha3">Karoma taṃ no vasagaṃ kimettha</p>



<p class="gathalast">Cittaṃ balaṃ passatha no khaṇena;</p>



<p class="hangnum"><a name="para430"></a><span class="paranum">430</span>.</p>



<p class="gatha1"> Rūpena nettaṃ sumanoharena</p>



<p class="gatha2">Gandhena ghāṇaṃ savaṇaṃ sarena,</p>



<p class="gatha3">Phassena gattaṃ rasasā rasaññaṃ</p>



<p class="gathalast">Manañca pāsena ca kāmajena</p>



<p class="hangnum"><a name="para431"></a><span class="paranum">431</span>. <a name="O0.0039"></a></p>



<p class="gatha1"> Subāhupāsena ca tassa gīvaṃ</p>



<p class="gatha2">Bāhudvayaṃ dhāritamāladāmā,</p>



<p class="gatha3">Bandhitvadāneva tamā’nayāma</p>



<p class="gathalast">Balañhi no passatha tāta’dāni;</p>



<p class="hangnum"><a name="para432"></a><span class="paranum">432</span>.</p>



<p class="gatha1"> Vatvāna evaṃ vacanaṃ pitussa</p>



<p class="gatha2">Paṇamma pādāni pagabbhitantā,</p>



<p class="gatha3">Yatthacchi mārāri virocamāno</p>



<p class="gathalast">Tatthā’gamuṃ khippamudaggacittā;</p>



<p class="hangnum"><a name="para433"></a><span class="paranum">433</span>.</p>



<p class="gatha1"> Sāmodamālākulakesabhāra</p>



<p class="gatha2">Payodharā kuṅakkumahārihārā,</p>



<p class="gatha3">Bimbādharā cārusabhā pabhāsā</p>



<p class="gathalast">Ummādayantī janamānasāni;</p>



<p class="hangnum"><a name="para434"></a><span class="paranum">434</span>.</p>



<p class="gatha1"> Muddhena missaṃ madhure nimuggaṃ</p>



<p class="gatha2">Snehena tintaṃ rasato’nuviddhaṃ,</p>



<p class="gatha3">Bhāsiṃsu vācaṃ hadayaṅgamantā</p>



<p class="gathalast">Vilokaneneva dhitiṃ harantī;</p>



<p class="hangnum"><a name="para435"></a><span class="paranum">435</span>.</p>



<p class="gatha1"> Vasantakanto navayobbano’si</p>



<p class="gatha2">Suvaṇṇavaṇṇo hadayaṅgamo’si</p>



<p class="gatha3">Eko nisinno’si vaṭassa mūle</p>



<p class="gathalast">Simantinī sāmi kuhinnu tuyhaṃ;</p>



<p class="hangnum"><a name="para436"></a><span class="paranum">436</span>.</p>



<p class="gatha1"> Taraṅgahīno’pi taraṅgamālī</p>



<p class="gatha2">Sasaṅkahīnā rajanī ca sāmī,</p>



<p class="gatha3">Haṃsā’lihīnā sarasī suphullā</p>



<p class="gathalast">Nābhāti kantā virato dhavo’pi;</p>



<p class="hangnum"><a name="para437"></a><span class="paranum">437</span>.</p>



<p class="gatha1"> Vasantakālo ca vanaṃ suphullaṃ</p>



<p class="gatha2">Nisākarābhā bhamarāligītaṃ,</p>



<p class="gatha3">Sugandhamandopagatā samīrā</p>



<p class="gathalast">Virocasi tvampi ca yobbanena;</p>



<p class="hangnum"><a name="para438"></a><span class="paranum">438</span>. <a name="O0.0040"></a></p>



<p class="gatha1"> Mayampi cettheva samāgatamha</p>



<p class="gatha2">Mano’nukūlā ca manuññarūpā,</p>



<p class="gatha3">Karoti kiṃtva’jja sakāmadāho</p>



<p class="gathalast">Kāmākaro’dāni samāgato no;</p>



<p class="hangnum"><a name="para439"></a><span class="paranum">439</span>.</p>



<p class="gatha1"> Mā tedisaṃ yobbanarūpasāraṃ</p>



<p class="gatha2">Suviggahaṃ chādaya cīvarena,</p>



<p class="gatha3">Teneva no nettamanamhi sāmi</p>



<p class="gathalast">Mā dehi dāhaṃ tava dāsibhute;</p>



<p class="hangnum"><a name="para440"></a><span class="paranum">440</span>.</p>



<p class="gatha1"> Nakhaṃsu sutte’ruṇapānipāde</p>



<p class="gatha2">Nettindanīlāni’va āvuṇanto,</p>



<p class="gatha3">Tvamacchi no sāmi mukhambujesu</p>



<p class="gathalast">Na enti kinte nayanālimālā;</p>



<p class="hangnum"><a name="para441"></a><span class="paranum">441</span>.</p>



<p class="gatha1"> Sudhāsilāgīñjaka lohadāru</p>



<p class="gatha2">Jātehi tvaṃ dhīra na nimmito’si,</p>



<p class="gatha3">Rūpī’si sommo’si tathāpi sāmi</p>



<p class="gathalast">Kiṃ kāmarāgaṃ manasā nudesi;</p>



<p class="hangnum"><a name="para442"></a><span class="paranum">442</span>.</p>



<p class="gatha1"> Ayañca bālā caturā ratīsu</p>



<p class="gatha2">Bāleti kaṅkhaṃ jaha mānasamhi,</p>



<p class="gatha3">Kiṃ mañjarī bhijjati sampaphullā</p>



<p class="gathalast">Mattālirāje paricumbamāne;</p>



<p class="hangnum"><a name="para443"></a><span class="paranum">443</span>.</p>



<p class="gatha1"> Ayañca rāmā ramaṇīyarūpā</p>



<p class="gatha2">Pīṇorugaṇḍā kuvamaṇḍalā ca,</p>



<p class="gatha3">Taṃ kāminiṃ kāmaya phullakañje</p>



<p class="gathalast">Haṃso yathā kesara sampagiddho;</p>



<p class="hangnum"><a name="para444"></a><span class="paranum">444</span>.</p>



<p class="gatha1"> Cintāmaṇiṃ bhaddaghaṭañca kappa</p>



<p class="gatha2">Taruṃ samāpajja daḷiddabhāvā,</p>



<p class="gatha3">Nāpenti sattā khalu dubbhagattā</p>



<p class="gathalast">Tatheva no’sī tava pādasevā;</p>



<p class="hangnum"><a name="para445"></a><span class="paranum">445</span>. <a name="O0.0041"></a></p>



<p class="gatha1"> Evañhi tā rañjanamañjubhāsā</p>



<p class="gatha2">Sahassamekañca satāni aṭṭha,</p>



<p class="gatha3">Vesāni sammā abhinimmiṇitvā</p>



<p class="gathalast">Palobhayuntaṃ bahūdhā munindaṃ;</p>



<p class="centered">Tato taṇhā?.</p>



<p class="hangnum"><a name="para446"></a><span class="paranum">446</span>.</p>



<p class="gatha1"> Yakkhosi mattosi silāmayosi</p>



<p class="gatha2">Acetanosā’tha ayomayosi,</p>



<p class="gatha3">Avītarāgañhi sacetanañce</p>



<p class="gathalast">Anenupāyenu’pasaṅkamāma;</p>



<p class="hangnum"><a name="para447"></a><span class="paranum">447</span>.</p>



<p class="gatha1"> Phaleyya khīppaṃ hadayañhi tassa</p>



<p class="gatha2">Uṇhaṃva rattaṃ mukhatu’ggameyya,</p>



<p class="gatha3">Siyāva khippaṃ api cittakhepaṃ</p>



<p class="gathalast">Ummādabhāvaṃca sa pāpuṇeyya;</p>



<p class="hangnum"><a name="para448"></a><span class="paranum">448</span>.</p>



<p class="gatha1"> Yathā palutto haritopalamhi</p>



<p class="gatha2">Khitto naḷo sussati ātapena,</p>



<p class="gatha3">Evaṃ visusseti visādameti</p>



<p class="gathalast">So mucchati muyhati dukkhameti;</p>



<p class="hangnum"><a name="para449"></a><span class="paranum">449</span>.</p>



<p class="gatha1"> Sokāvakiṇṇe nu vanamhi jhāyasi</p>



<p class="gatha2">Vittannu jito uda patthayāno,</p>



<p class="gatha3">Āgunnū gāmasmiṃ akāsi kiñci</p>



<p class="gathalast">Janena kasmā na karosi sakkhiṃ;</p>



<p class="centered">Satthā?.</p>



<p class="hangnum"><a name="para450"></a><span class="paranum">450</span>.</p>



<p class="gatha1"> Atthassa pattiṃ hadayassa santiṃ</p>



<p class="gatha2">Chetvāna senaṃ piyasātarūpaṃ</p>



<p class="gatha3">Eko’haṃ jhāyaṃ sukhamanubodhiṃ</p>



<p class="gathalast">Janena tasmā na karoma sakkhiṃ;</p>



<p class="centered">Imā <a name="O0.0042"></a> dve pāliyaṃ?.</p>



<p class="hangnum"><a name="para451"></a><span class="paranum">451</span>.</p>



<p class="gatha1"> Paluṭṭhagattaṃ dahanena makkaṭiṃ</p>



<p class="gatha2">Susānapetiñca jigucchanīyaṃ,</p>



<p class="gatha3">Jegucchiyaṃ jaṅgama mīḷharāsiṃ</p>



<p class="gathalast">Disvāna ko taṃ varaye sapañño;</p>



<p class="centered">Atha arati?.</p>



<p class="hangnum"><a name="para452"></a><span class="paranum">452</span>.</p>



<p class="gatha1"> Kathaṃ vihārī bahulo ca bhikkhu</p>



<p class="gatha2">Pañcoghatiṇṇe atarīdha chaṭṭhaṃ,</p>



<p class="gatha3">Kathaṃ jhāyiṃ bahulaṃ kāmasaññā</p>



<p class="gathalast">Paribāhirā honti aladdha yo taṃ;</p>



<p class="centered">Satthā?.</p>



<p class="hangnum"><a name="para453"></a><span class="paranum">453</span>.</p>



<p class="gatha1"> Passaddhakāyo suvimuttacitto</p>



<p class="gatha2">Asaṅkharāno satimā anoko,</p>



<p class="gatha3">Aññāya dhammaṃ avitakka jhāyī</p>



<p class="gathalast">Na kuppatī nassaratī na thīno;</p>



<p class="hangnum"><a name="para454"></a><span class="paranum">454</span>.</p>



<p class="gatha1"> Evaṃ vihārī bahulo ca bhikkhu</p>



<p class="gatha2">Pañcoghatiṇṇe atarīdha chaṭṭhaṃ,</p>



<p class="gatha3">Evaṃ jhāyiṃ bahulaṃ kāmasaññā</p>



<p class="gathalast">Paribāhirā honti aladdha yo taṃ;</p>



<p class="centered">Atha ragā?.</p>



<p class="hangnum"><a name="para455"></a><span class="paranum">455</span>.</p>



<p class="gatha1"> Acchecchi taṇhaṃ gaṇasaṅghacārī</p>



<p class="gatha2">Addhā tarissantī bahū ca saddhā,</p>



<p class="gatha3">Bahuṃ vatāyaṃ janata’manoko</p>



<p class="gathalast">Acchijja nessati maccurājassa pāraṃ;</p>



<p class="centered">Satthā?<a name="O0.0043"></a>.</p>



<p class="hangnum"><a name="para456"></a><span class="paranum">456</span>.</p>



<p class="gatha1"> Nayanti ve mahāvīrā saddhammena tathāgatā,</p>



<p class="gathalast">Dhammena nayamānānaṃ kā usūyā vijānataṃ;</p>



<p class="centered">Imā pañca pāliyaṃ?.</p>



<p class="hangnum"><a name="para457"></a><span class="paranum">457</span>.</p>



<p class="gatha1"> Sutvāna taṃ dhammavaraṃ jinassa</p>



<p class="gatha2">Pamattabandhussa ragādirāmā,</p>



<p class="gatha3">Palobhituṃ ne’va samatthakā taṃ</p>



<p class="gathalast">Agaṃsu khippaṃ pituno sakāsaṃ;</p>



<p class="hangnum"><a name="para458"></a><span class="paranum">458</span>.</p>



<p class="gatha1"> Māro tadārā’va samekkhamāno</p>



<p class="gatha2">Disvāgatā kevalameva tāyo,</p>



<p class="gatha3">Mā kattha kāmaṃ mama bhāsitāni</p>



<p class="gathalast">Kāmattha pātuṃ migataṇhikāpaṃ;</p>



<p class="hangnum"><a name="para459"></a><span class="paranum">459</span>.</p>



<p class="gatha1"> Bālā kumudanāḷehi pabbataṃ abhimanthatha,</p>



<p class="gathalast">Giriṃ nakhena khaṇatha ayo dantehi khādatha;</p>



<p class="hangnum"><a name="para460"></a><span class="paranum">460</span>.</p>



<p class="gatha1"> Selaṃva sirasi ūhacca pātāle gādhamesatha,</p>



<p class="gathalast">Khānuṃva urasā’sajja nibbijjāpetha gotamā;</p>



<p class="centered">Imā dve pāliyaṃ?.</p>



<p class="hangnum"><a name="para461"></a><span class="paranum">461</span>.</p>



<p class="gatha1"> Vatvāna evaṃ vimano sa māro</p>



<p class="gatha2">Saṭītuko sambhavanaṃ payāsi,</p>



<p class="gatha3">Satthātha rāgā parimuttacitto</p>



<p class="gathalast">Jahāsi tasmiṃ divasāni satta;</p>



<p class="hangnum"><a name="para462"></a><span class="paranum">462</span>.</p>



<p class="gatha1"> Ajjāpi taṃ sākhivarampitena</p>



<p class="gatha2">’Nubhutamattena mahenti sabbe,</p>



<p class="gatha3">Teneva te saggagatā vimāne</p>



<p class="gathalast">Modanti kāmehi anūpamehi;</p>



<p class="centered">Iti pañcama sattāhaṃ.</p>



<p class="hangnum"><a name="para463"></a><span class="paranum">463</span>. <a name="O0.0044"></a></p>



<p class="gatha1"> Tato munindo mucalindamūle</p>



<p class="gatha2">Nisīdi gantvā pavarāsanamhi,</p>



<p class="gatha3">Yugandhare bālaravī’va raṃsi</p>



<p class="gathalast">Jālāhi lokaṃ paripūrayanto;</p>



<p class="hangnum"><a name="para464"></a><span class="paranum">464</span>.</p>



<p class="gatha1"> Athāna megho jaladā satehi</p>



<p class="gatha2">Papūrayaṃ khaṃ thanayaṃ savijju,</p>



<p class="gatha3">Sasītavāto kiramambudhāraṃ</p>



<p class="gathalast">Virocamāno visakaṇṭhikāhi;</p>



<p class="hangnum"><a name="para465"></a><span class="paranum">465</span>.</p>



<p class="gatha1"> Amandanaṇdo mucalindabhogī</p>



<p class="gatha2">Disvā munindaṃ mucalindamūle,</p>



<p class="gatha3">Parikkhipitvāna visālabhogā</p>



<p class="gathalast">Chādetva sammā saphaṇo phaṇena;</p>



<p class="hangnum"><a name="para466"></a><span class="paranum">466</span>.</p>



<p class="gatha1"> Ajjhesi so tassa anuggahāya</p>



<p class="gatha2">Nisīdi gantvā bhujagā’sanamhi,</p>



<p class="gatha3">Satthā tadā rūpiyamandireva</p>



<p class="gathalast">Sattāmahattaṃ suvimuttacitto;</p>



<p class="hangnum"><a name="para467"></a><span class="paranum">467</span>.</p>



<p class="gatha1"> Ajjāpi taṃ sākhivarampi tena</p>



<p class="gatha2">’Nubhutamattena mahenti sabbe,</p>



<p class="gatha3">Teneva te saggagatā vimāne</p>



<p class="gathalast">Modanti kāmehi anūpamehi;</p>



<p class="centered">Iti chaṭṭhama sattāhaṃ.</p>



<p class="hangnum"><a name="para468"></a><span class="paranum">468</span>.</p>



<p class="gatha1"> Tato’pagantvā yatirāja rājā</p>



<p class="gatha2">Nisīdi rājāyatanassa mūle,</p>



<p class="gatha3">Vimuttijaṃ pītisukhaṃ’nubhonto</p>



<p class="gathalast">Sattāhamattaṃ karuṇāguṇaggo;</p>



<p class="hangnum"><a name="para469"></a><span class="paranum">469</span>.</p>



<p class="gatha1"> Ajjāpi taṃ sākhivarampi tena</p>



<p class="gatha2">’Nubhutamattena mahentī sabbe,</p>



<p class="gatha3">Teneva te saggagatā vimāne</p>



<p class="gathalast">Modanti kāmehi anūpamehi;</p>



<p class="centered">Iti sattama sattāhaṃ.</p>



<p class="hangnum"><a name="para470"></a><span class="paranum">470</span>. <a name="O0.0045"></a></p>



<p class="gatha1"> Āhāra kiccādi vivajjitassa</p>



<p class="gatha2">Sukhānubhontassa vimuttijāni,</p>



<p class="gatha3">Sampīṇitaṅgassa jinassa tassa</p>



<p class="gathalast">Iccaccaguṃ sattadināni satta;</p>



<p class="hangnum"><a name="para471"></a><span class="paranum">471</span>.</p>



<p class="gatha1"> Devānamindena tato’panīta</p>



<p class="gatha2">Mukhodakādimparibhuñjiyāna,</p>



<p class="gatha3">Nisinnamatte yatirāja rāje</p>



<p class="gathalast">Tatthā’gamuṃ dve vāṇijā khaṇena;</p>



<p class="hangnum"><a name="para472"></a><span class="paranum">472</span>.</p>



<p class="gatha1"> Ussāhitā devavarena sammā</p>



<p class="gatha2">Sālohitā tassa tapussa-bhallikā,</p>



<p class="gatha3">Manthañca sāduṃ madhupiṇḍikañca</p>



<p class="gathalast">Ādāya nāthaṃ idamabruvunte;</p>



<p class="hangnum"><a name="para473"></a><span class="paranum">473</span>.</p>



<p class="gatha1"> Idañhi no dhīra anuggahāya</p>



<p class="gatha2">Paṭiggahetva paribhuñja dānaṃ,</p>



<p class="gatha3">Hitāya taṃ hoti sukhāya ceva</p>



<p class="gathalast">Anappakappesu anāgatesu;</p>



<p class="hangnum"><a name="para474"></a><span class="paranum">474</span>.</p>



<p class="gatha1"> Paṭiggahetvā muni devadinna</p>



<p class="gatha2">Pattena paccagghasilāmayena,</p>



<p class="gatha3">Bhutvāna tesaṃ anumodanatthaṃ</p>



<p class="gathalast">Desesi dhammaṃ varadaṃ pasatthaṃ;</p>



<p class="hangnum"><a name="para475"></a><span class="paranum">475</span>.</p>



<p class="gatha1"> Dve bhātikā vāṇījakā jinassa</p>



<p class="gatha2">Dhammaṃ suṇitvāna pasannacittā,</p>



<p class="gatha3">Dve vācikopāsakataṃ gatāsuṃ</p>



<p class="gathalast">Yāciṃsu te taṃ puna pūjanīyaṃ;</p>



<p class="hangnum"><a name="para476"></a><span class="paranum">476</span>.</p>



<p class="gatha1"> Parāmasitvāna siraṃ tato so</p>



<p class="gatha2">Adā jino kuntala dhātumuṭṭhiṃ,</p>



<p class="gatha3">Te tena tuṭṭhā sumanā patītā</p>



<p class="gathalast">Mahiṃsu netvā vibhavānurūpaṃ;</p>



<p class="hangnum"><a name="para477"></a><span class="paranum">477</span>. <a name="O0.0046"></a></p>



<p class="gatha1"> Satthā’tha gantvā ajapālamūle</p>



<p class="gatha2">Sahassa raṃsīva yugandharamhi,</p>



<p class="gatha3">Nisajja lokaṃ anulokayanto</p>



<p class="gathalast">Vitakki evaṃ manasā vitakkaṃ;</p>



<p class="hangnum"><a name="para478"></a><span class="paranum">478</span>.</p>



<p class="gatha1"> Mayajjhapanno varadhammasāro</p>



<p class="gatha2">Sasassa sindhū’va agādhapāro,</p>



<p class="gatha3">Abuddhasattehi tamajja kassa</p>



<p class="gathalast">Pakāsayissañhi jaḷo hi loko;</p>



<p class="hangnum"><a name="para479"></a><span class="paranum">479</span>.</p>



<p class="gatha1"> Desemi ce dhammavaraṃ paṇītaṃ</p>



<p class="gatha2">Kilantabhāvova mamassa asmā,</p>



<p class="gatha3">Kimattadukkhe niti cintayanto</p>



<p class="gathalast">Nuyyāmamākā muni desanamhi;</p>



<p class="hangnum"><a name="para480"></a><span class="paranum">480</span>.</p>



<p class="gatha1"> Sahampatī nāma tato vidhātā</p>



<p class="gatha2">Sacetasā tassa manaṃ viditvā,</p>



<p class="gatha3">Vinassatīdaṃ khalu sabbalokaṃ</p>



<p class="gathalast">Adesite teni’ti kampamāno;</p>



<p class="hangnum"><a name="para481"></a><span class="paranum">481</span>.</p>



<p class="gatha1"> Sakāsamāgamma jinassa tassa</p>



<p class="gatha2">Sagāravo brahmagaṇena tattha,</p>



<p class="gatha3">Nihacca jānuṃ pathavītalamhi</p>



<p class="gathalast">Namassamāno idamabrūvī so;</p>



<p class="hangnum"><a name="para482"></a><span class="paranum">482</span>.</p>



<p class="gatha1"> Tvaṃ devadevo sa sumedhakāle</p>



<p class="gatha2">Palokitaṃ lokamudikkhamāno,</p>



<p class="gatha3">Vihāya dīpaṅkarapādamūle</p>



<p class="gathalast">Laddhā’mataṃ taṃ karuṇāguṇena;</p>



<p class="hangnum"><a name="para483"></a><span class="paranum">483</span>.</p>



<p class="gatha1"> Pavissa saṃsāravanaṃ viduggaṃ</p>



<p class="gatha2">Maṃsakkhisīsādima’dāsi dānaṃ,</p>



<p class="gatha3">Vedesi dukkhaṃ amitaṃ asayhaṃ</p>



<p class="gathalast">Taṃ te paratthaṃ’va na attahetuṃ;</p>



<p class="hangnum"><a name="para484"></a><span class="paranum">484</span>. <a name="O0.0047"></a></p>



<p class="gatha1"> Santīdha sattā khalu mandarāgā</p>



<p class="gatha2">Ñātuṃ samatthā sugatassa dhammaṃ,</p>



<p class="gatha3">Ārādhito me karuṇāguṇaggo</p>



<p class="gathalast">Desehi dhammaṃ anukampamāno;</p>



<p class="hangnum"><a name="para485"></a><span class="paranum">485</span>.</p>



<p class="gatha1"> Kāle vikāsanti kharaṃsu missā</p>



<p class="gatha2">Thalambujātā kusumāni nānā,</p>



<p class="gatha3">Tathe’va te dhammakarābhiphuṭṭhā</p>



<p class="gathalast">Vikāsamāyantī janā anekā</p>



<p class="hangnum"><a name="para486"></a><span class="paranum">486</span>.</p>



<p class="gatha1"> Sampanna vijjācaraṇo satīmā</p>



<p class="gatha2">Jutindharo antimadehadhārī,</p>



<p class="gatha3">Paṭiggahetvāssa nimantaṇaṃ so</p>



<p class="gathalast">Janesi satte karuṇā manasmiṃ;</p>



<p class="hangnum"><a name="para487"></a><span class="paranum">487</span>.</p>



<p class="gatha1"> Apārutā tesaṃ amatassa dvārā</p>



<p class="gatha2">Ye sotavanto pamuñcantu saddhaṃ,</p>



<p class="gatha3">Vihiṃsasaññī paguṇaṃ na bhāsiṃ</p>



<p class="gathalast">Dhammaṃ paṇītaṃ manujesu brahme;</p>



<p class="hangnum"><a name="para488"></a><span class="paranum">488</span>.</p>



<p class="gatha1"> Paṭiggahesīti udaggacitto</p>



<p class="gatha2">Ajjhesanaṃ me caturāṇano so,</p>



<p class="gatha3">Natvāna nāthaṃ sahapārisajjo</p>



<p class="gathalast">Pakkāmi tamhā bhavanaṃ khaṇena;</p>



<p class="hangnum"><a name="para489"></a><span class="paranum">489</span>.</p>



<p class="gatha1"> Tato jino tena gahitanuñño</p>



<p class="gatha2">Desemi kasseti udikkhamāno,</p>



<p class="gatha3">Āḷāra-udde samudikkha dhīro,</p>



<p class="gathalast">Mantvāna tesaṃ aciraccutittaṃ;</p>



<p class="hangnum"><a name="para490"></a><span class="paranum">490</span>.</p>



<p class="gatha1"> Kahannukho’haṃ varadhammacakkaṃ</p>



<p class="gatha2">Aññena kenāpi avattanīyaṃ,</p>



<p class="gatha3">Lokassa cintāmaṇisantibhaggaṃ</p>



<p class="gathalast">Pavattayissantī vicintayanto;</p>



<p class="hangnum"><a name="para491"></a><span class="paranum">491</span>. <a name="O0.0048"></a></p>



<p class="gatha1"> Disvāna bhikkhū muni pañcavagge</p>



<p class="gatha2">Ādāya pattañca ticīvarañca,</p>



<p class="gatha3">Bārāṇasīyaṃ migadāyamento</p>



<p class="gathalast">Addhānamaggaṃ paṭipajji satthā;</p>



<p class="hangnum"><a name="para492"></a><span class="paranum">492</span>.</p>



<p class="gatha1"> Tatthāmarabrahmagaṇehi pūta</p>



<p class="gatha2">Pathe phaṇī pakkhi catuppadā ca,</p>



<p class="gatha3">Āraññadevā tarupabbatā ca</p>



<p class="gathalast">Mahiṃsu nekehi suvimhayehi;</p>



<p class="hangnum"><a name="para493"></a><span class="paranum">493</span>.</p>



<p class="gatha1"> Tatopagā so migadāyamagge</p>



<p class="gatha2">Disvā yatīsaṃ yatayo’pagantvā,</p>



<p class="gatha3">Akaṃsu vattaṃ paṭipattisārā</p>



<p class="gathalast">Pavattayī tattha sa dhammacakkaṃ;</p>



<p class="hangnum"><a name="para494"></a><span class="paranum">494</span>.</p>



<p class="gatha1"> Aññādikoṇḍaññavasippadhānā</p>



<p class="gatha2">Koṭīnamaṭṭhārasa kañjayonī,</p>



<p class="gatha3">Asītikoṭī’pi sudhāsi saṅghā</p>



<p class="gathalast">Aññāsumaggaṃ kamato tadā te;</p>



<p class="hangnum"><a name="para495"></a><span class="paranum">495</span>.</p>



<p class="gatha1"> Aticcayātamhi nidāghakāle</p>



<p class="gatha2">Vassānakāle samupāgatasmiṃ,</p>



<p class="gatha3">Tattheva vassaṃ upagamma dhīro</p>



<p class="gathalast">Temāsamattaṃ avasī vasīso;</p>



<p class="hangnum"><a name="para496"></a><span class="paranum">496</span>.</p>



<p class="gatha1"> Tato yasaṃ tassa sahāyakepi</p>



<p class="gatha2">Patiṭṭhapetvā arahattamagge,</p>



<p class="gatha3">Bhutiṃ janānaṃ anubrūhayanto</p>



<p class="gathalast">Vassassa antaṃ akarī tahiṃ so;</p>



<p class="hangnum"><a name="para497"></a><span class="paranum">497</span>.</p>



<p class="gatha1"> Vassaccaye lokavidū munindo</p>



<p class="gatha2">Āmantayī te yatayo saputte,</p>



<p class="gatha3">Te’thāgamuṃ nibbaṇathā katañjalī</p>



<p class="gathalast">’Damabruvi tesama’nanta pañño;</p>



<p class="hangnum"><a name="para498"></a><span class="paranum">498</span>. <a name="O0.0049"></a></p>



<p class="gatha1"> Ugghosayantā mama dhammaghosaṃ</p>



<p class="gatha2">Samāhanantā mama dhammabheriṃ,</p>



<p class="gatha3">Sādhuṃ dhamentā mama dhammasaṅkhaṃ</p>



<p class="gathalast">Carātha tumhe sanarāmarānaṃ;</p>



<p class="hangnum"><a name="para499"></a><span class="paranum">499</span>.</p>



<p class="gatha1"> Jayaddhajaṃ me bhuvanukkhipantā</p>



<p class="gatha2">Ussāpayantā mama dhammaketuṃ,</p>



<p class="gatha3">Athukkhipantā mama dhammakuntaṃ</p>



<p class="gathalast">Carātha lokesu sadevakesu;</p>



<p class="hangnum"><a name="para500"></a><span class="paranum">500</span>.</p>



<p class="gatha1"> Susajjitattaṃ amatassa maggaṃ</p>



<p class="gatha2">Sakaṇṭakattaṃ narakāyanassa,</p>



<p class="gatha3">Mārānanasmiṃ masimakkhitattaṃ</p>



<p class="gathalast">Kathetha lokassa sadevakassa;</p>



<p class="hangnum"><a name="para501"></a><span class="paranum">501</span>.</p>



<p class="gatha1"> Buddhantaraṃ suppihitaṃ acāraṃ</p>



<p class="gatha2">Purassa mokkhassa visāladvāraṃ,</p>



<p class="gatha3">Avāpurī no bhagavā’dhunā bho</p>



<p class="gathalast">Yathajja sabbetī nivedayavho;</p>



<p class="hangnum"><a name="para502"></a><span class="paranum">502</span>.</p>



<p class="gatha1"> Uppannabhāvaṃ bhuvane mamajja</p>



<p class="gatha2">Tatheva dhammassa ca pātubhāvaṃ,</p>



<p class="gatha3">Uppannabhāvañca mamorasānaṃ</p>



<p class="gathalast">Pakāsayantā jagatiṃ carātha;</p>



<p class="hangnum"><a name="para503"></a><span class="paranum">503</span>.</p>



<p class="gatha1"> Vanamhi pante girigabbharāyaṃ</p>



<p class="gatha2">Rukkhassa mūle’pi ca suññā’gāre,</p>



<p class="gatha3">Vasaṃ yatattā mama dhammamaggaṃ</p>



<p class="gathalast">Desetha loke sanarāmarānaṃ;</p>



<p class="hangnum"><a name="para504"></a><span class="paranum">504</span>.</p>



<p class="gatha1"> Vatvāna evaṃ yatayo disāsu</p>



<p class="gatha2">Pesetva nātho uruvelagāmī,</p>



<p class="gatha3">Paṭipajji maggaṃ atha antarāle</p>



<p class="gathalast">Kappāsikavhaṃ vipinaṃ pavissa;</p>



<p class="hangnum"><a name="para505"></a><span class="paranum">505</span>. <a name="O0.0050"></a></p>



<p class="gatha1"> Tasmiṃ ramante samatiṃsamatte</p>



<p class="gatha2">Rājorase so pavaro vinetvā,</p>



<p class="gatha3">Datvā’mataṃ dhammamathuddisitvā</p>



<p class="gathalast">Agoruvelaṃ gajarājagāmī;</p>



<p class="hangnum"><a name="para506"></a><span class="paranum">506</span>.</p>



<p class="gatha1"> Tatthoruvelādhikakassapoti</p>



<p class="gatha2">Pasiddhanāmassa sasissakassa,</p>



<p class="gatha3">Aggaṃ phalaṃ so paripāvayanto</p>



<p class="gathalast">Vasī vasante vasīnaṃ variṭṭho;</p>



<p class="hangnum"><a name="para507"></a><span class="paranum">507</span>.</p>



<p class="gatha1"> Tadāharuṃ negama nāgarā ca</p>



<p class="gatha2">Yaññaṃ mahākassapa tāpasassa,</p>



<p class="gatha3">Jino viditvāssa manaṃ manena</p>



<p class="gathalast">Vasī visuṃ tassa pasāda hetu;</p>



<p class="bodytext">Kathaṃ?</p>



<p class="hangnum"><a name="para508"></a><span class="paranum">508</span>.</p>



<p class="gatha1"> Gantvāna uttarakuruṃ bhagavā tadāni</p>



<p class="gatha2">Piṇḍañcaritva ramaṇīya himālayaddiṃ,</p>



<p class="gatha3">Āgamma sādurasa nīra bharābhirāme</p>



<p class="gathalast">’Notattake munivaro paribhuñjiyāna;</p>



<p class="hangnum"><a name="para509"></a><span class="paranum">509</span>.</p>



<p class="gatha1"> Cintesi evamahamappataraṃva kālaṃ</p>



<p class="gatha2">Ṭhassāmi sāsana mamañhi anāgatesu,</p>



<p class="gatha3">Laṅkātale bhavati tattha idāni yakkha</p>



<p class="gathalast">Sambādhamatthi mama tattha gatesu’dāni;</p>



<p class="hangnum"><a name="para510"></a><span class="paranum">510</span>.</p>



<p class="gatha1"> Sabbā’manussaja bhayaṃ pavinassatī’ti</p>



<p class="gatha2">Mantvā tato yativaro karuṇāya satte,</p>



<p class="gatha3">Sañjhāghanehi parinaddha ravīva ratta</p>



<p class="gathalast">Nigrodhapakka sadisaṃ carapaṃsukūlaṃ;</p>



<p class="hangnum"><a name="para511"></a><span class="paranum">511</span>.</p>



<p class="gatha1"> Dhāretva selamaya sundara pattahattho</p>



<p class="gatha2">Chabbaṇṇaraṃsi nivahaṃ disi pūrayanto,</p>



<p class="gatha3">Sambodhito navama phussaja puṇṇamāyaṃ</p>



<p class="gathalast">Laṅkātalaṃ vijayituṃ nabhasā’gamāsi;</p>



<p class="hangnum"><a name="para512"></a><span class="paranum">512</span>. <a name="O0.0051"></a></p>



<p class="gatha1"> Brahmāsurāmara phaṇi garuḷā ca siddha</p>



<p class="gatha2">Vijjādharādi janatā sahapārisajjā,</p>



<p class="gatha3">Ketā’tapatta ghaṭa dīpuru toraṇehi</p>



<p class="gathalast">Pūjaṃ akaṃsu mahatiṃ gaganāyanamhi;</p>



<p class="hangnum"><a name="para513"></a><span class="paranum">513</span>.</p>



<p class="gatha1"> Laṅkaṅganā urasi bhāsura tāra hāra</p>



<p class="gatha2">Saṅkāsa sītala manohara nīra pūrā,</p>



<p class="gatha3">Tasmiṃ mahādipada vāluka nāma gaṅgā</p>



<p class="gathalast">Bhumajjhagāsi jana netta harābhirāmā;</p>



<p class="hangnum"><a name="para514"></a><span class="paranum">514</span>.</p>



<p class="gatha1"> Tassāvidūra suci rammatare padese</p>



<p class="gatha2">Āyāmato mitatiyojana vitthatena,</p>



<p class="gatha3">Cattāri gāvutamitaṃ nayanābhirāmaṃ</p>



<p class="gathalast">Āsāra sītajala nijjhara bhurighosaṃ;</p>



<p class="hangnum"><a name="para515"></a><span class="paranum">515</span>.</p>



<p class="gatha1"> Mattālipāli khaga gītija missarāgaṃ</p>



<p class="gatha2">Sammatta citta migasaṅgha nisevitaṃ taṃ,</p>



<p class="gatha3">Naccanta nekasikhi saṅgata pādapiṇḍaṃ</p>



<p class="gathalast">Uyyānamāsi urunāgavanābhidhānaṃ;</p>



<p class="hangnum"><a name="para516"></a><span class="paranum">516</span>.</p>



<p class="gatha1"> Ramme tadā ratanadīpavaramhi laṅkā</p>



<p class="gatha2">Lokābhidhāna harikaṇḍaka yakkhadāse,</p>



<p class="gatha3">Odumbare sumanakūṭaka taṇḍuleyye</p>



<p class="gathalast">Selesu māragiri missakariṭṭhanāme;</p>



<p class="hangnum"><a name="para517"></a><span class="paranum">517</span>.</p>



<p class="gatha1"> Ye’ññepi santi girayo vanarāmaṇeyyā</p>



<p class="gatha2">Gaṅgā nadī giriguhā sikatātalā ca,</p>



<p class="gatha3">Tatthāvasanti rahasā pharusāniruddā</p>



<p class="gathalast">Pāṇātipāta niratā saṭhakūṭa yakkhā;</p>



<p class="hangnum"><a name="para518"></a><span class="paranum">518</span>.</p>



<p class="gatha1"> Saṅgamma te mahati nāgavanamhi tamhi</p>



<p class="gatha2">Sammantayiṃsu sabhaṭā saha pārisajjā,</p>



<p class="gatha3">Tvaṃ ko’si re! Iti paro aparaṃ kharena</p>



<p class="gathalast">Tikkhena vādakaṇayena aruntudantā;</p>



<p class="hangnum"><a name="para519"></a><span class="paranum">519</span>. <a name="O0.0052"></a></p>



<p class="gatha1"> Kujjhiṃsu te athitarītara kāraṇena</p>



<p class="gatha2">Vākyena yuddha pariraddha pagabbhitattā,</p>



<p class="gatha3">Saṅkhābhitāpaga patīva’navaṭṭhacittā</p>



<p class="gathalast">Sārambhagabbitamanā parirāvayanti;</p>



<p class="hangnum"><a name="para520"></a><span class="paranum">520</span>.</p>



<p class="gatha1"> Tasmiṃ khaṇe’bhimatado sugato nabhamhi</p>



<p class="gatha2">Āgamma tesa’manukampita mānasena,</p>



<p class="gatha3">Gopānasī sama manohara raṃsimāli</p>



<p class="gathalast">Tatthacchi khe guṇamaṇī maṇikaṇṇikāva;</p>



<p class="hangnum"><a name="para521"></a><span class="paranum">521</span>.</p>



<p class="gatha1"> Tesaṃ jino kalahavūpasamāya hetu</p>



<p class="gatha2">Māpesi vuṭṭhi timirā’nilasītabhītiṃ,</p>



<p class="gatha3">Tatthāsi gajjitaghano suracāpakhitta</p>



<p class="gathalast">Dhārāsarehi vitudaṃ nisivāra saṅghaṃ;</p>



<p class="hangnum"><a name="para522"></a><span class="paranum">522</span>.</p>



<p class="gatha1"> Andhāva te ghanatare timire nimuggā</p>



<p class="gatha2">Muḷhā disañca vidisaṃ na vidiṃsu bhītā,</p>



<p class="gatha3">Caṇḍāniluddhaṭa mahā girikūṭarukkha</p>



<p class="gathalast">Sampāta bhīta ruditā gatimesayanti;</p>



<p class="hangnum"><a name="para523"></a><span class="paranum">523</span>.</p>



<p class="gatha1"> Sītena te atha dije parikoṭayantā</p>



<p class="gatha2">Aññoññagattamavalamba parodayiṃsu,</p>



<p class="gatha3">Rūpāni nekabhayadāni ca ghosaṇāni</p>



<p class="gathalast">Vattiṃsu tena vividhaṃ bhayamāsi tesaṃ;</p>



<p class="hangnum"><a name="para524"></a><span class="paranum">524</span>.</p>



<p class="gatha1"> Buddhāpi dukkhitamanā paradukkhakena</p>



<p class="gatha2">Kasmā karonti anayaṃ’ti na cintanīyaṃ,</p>



<p class="gatha3">Loko hanāti viṭapi phaladāna hetu</p>



<p class="gathalast">Satthena soma ripugāhaka vāsaramhi;</p>



<p class="hangnum"><a name="para525"></a><span class="paranum">525</span>.</p>



<p class="gatha1"> Satthā tato tamanudo sabhaye sasoke</p>



<p class="gatha2">Disvāna guyhaka jane karuṇāyitatto,</p>



<p class="gatha3">Vuṭṭhiṃ tamañca pavanaṃ paṇuditva sabbaṃ</p>



<p class="gathalast">Dassesi attamakhilaṃ dumaṇīva khamhi;</p>



<p class="hangnum"><a name="para526"></a><span class="paranum">526</span>. <a name="O0.0053"></a></p>



<p class="gatha1"> Disvāna te munivara’ñjali paṅkajehi</p>



<p class="gatha2">Sajjetva sīsa sarasī idama’bruviṃsu,</p>



<p class="gatha3">Yācāma no’bhayapadaṃ bhavato sakāsā</p>



<p class="gathalast">Dāsesu dhīra karuṇaṃ karaṇīyameva;</p>



<p class="hangnum"><a name="para527"></a><span class="paranum">527</span>.</p>



<p class="gatha1"> Evaṃ tadā’vaca jino madhurassarena</p>



<p class="gatha2">Āmanta te nisicare’vanate samekkha,</p>



<p class="gatha3">Tumhe dadātha yadi ṭhānamamekadesaṃ</p>



<p class="gathalast">Sabbe apentī ghanavātaja sītadukkhā;</p>



<p class="hangnum"><a name="para528"></a><span class="paranum">528</span>.</p>



<p class="gatha1"> Yajjevamītima’payāti karoma bho taṃ</p>



<p class="gatha2">Gaṇhāhi dhīra yadi icchasi sabbadīpaṃ,</p>



<p class="gatha3">Vatvāna tehi paridinna chamāya maggo</p>



<p class="gathalast">Ogamma tattha puthu patthari camma kaṇḍaṃ;</p>



<p class="hangnum"><a name="para529"></a><span class="paranum">529</span>.</p>



<p class="gatha1"> Tasmiṃ nisajja kasiṇaṃ samāpajja tejo</p>



<p class="gatha2">Jālākulaṃ jalita maggīmamāpayī so,</p>



<p class="gatha3">So dhūmaketu gaganuggata tuṅgasiṅgo</p>



<p class="gathalast">Sandaḍḍhayaṃ girivanānu’rughosayanto;</p>



<p class="hangnum"><a name="para530"></a><span class="paranum">530</span>.</p>



<p class="gatha1"> Rukkhehi rukkhavana pabbata laṅghanena</p>



<p class="gatha2">Sākhāmige ca vihage anubandhayaṃ’va,</p>



<p class="gatha3">Vessānaro vanamarū migasūkare’pi</p>



<p class="gathalast">Sandhāvi guyhaka jane iti cintayanto;</p>



<p class="hangnum"><a name="para531"></a><span class="paranum">531</span>.</p>



<p class="gatha1"> Disvāna tattha pacurātana vipphuliṅga</p>



<p class="gatha2">Sammissa jāla dahanaṃ guhakā samecca,</p>



<p class="gatha3">Dhāvuṃ vikiṇṇakaca bappajala’ddanettā</p>



<p class="gathalast">Dārattajehi sahitā gatimesamānā;</p>



<p class="hangnum"><a name="para532"></a><span class="paranum">532</span>.</p>



<p class="gatha1"> Sambuddhateja paridaḍḍha sarīracittā</p>



<p class="gatha2">Āhacca sāgarataṭaṃ paridhāvamānā,</p>



<p class="gatha3">Tasmimpi te pavisituṃ saraṇaṃ na laddhā</p>



<p class="gathalast">Chamhi tato sapadi sannipatiṃsu sabbe;</p>



<p class="hangnum"><a name="para533"></a><span class="paranum">533</span>. <a name="O0.0054"></a></p>



<p class="gatha1"> Disvāna te munivaro sahaye sasoke</p>



<p class="gatha2">Rammaṃ tadā jaladhimajjhagataṃ mahantaṃ,</p>



<p class="gatha3">Iddhīhi sehi giridīpami’dhānayitvā</p>



<p class="gathalast">Āropayitva nikhile puna tattha’kāsi;</p>



<p class="hangnum"><a name="para534"></a><span class="paranum">534</span>.</p>



<p class="gatha1"> Katvevame’samasamo’pasamanta’mītiṃ</p>



<p class="gatha2">Tattheva bhāsurataro bhagavā nisīdi,</p>



<p class="gatha3">Brahmāmarā’suraphaṇī garuḷādi siddhā</p>



<p class="gathalast">Saṅgamma’kaṃsu mahatiṃ mahama’ggarūpaṃ;</p>



<p class="hangnum"><a name="para535"></a><span class="paranum">535</span>.</p>



<p class="gatha1"> Desesi saṃsadi jino sutisādhu dhammaṃ</p>



<p class="gatha2">Tasmiṃ sadāsavanudaṃ sivadaṃ janānaṃ,</p>



<p class="gatha3">Sutvāna nekasatakoṭi pamāṇa pāṇā</p>



<p class="gatha3">Laddhā tadā samabhavuṃ caradhammacakkhuṃ;</p>



<p class="hangnum"><a name="para536"></a><span class="paranum">536</span>.</p>



<p class="gatha1"> Tasmiṃ dine sumanakūṭa varādhivāso</p>



<p class="gatha2">Tejiddhibuddhivibhavo sumanābhidhāno,</p>



<p class="gatha3">Devo pasannahadayo ratanattayamhi</p>



<p class="gathalast">Sampāpuṇittha paṭhamaṃ phalamuttamaṃ so;</p>



<p class="hangnum"><a name="para537"></a><span class="paranum">537</span>.</p>



<p class="gatha1"> Uṭṭhāya tuṭṭhavadano katapañjalīko</p>



<p class="gatha2">Muggo jinagga nakharaṃsi payodadhimhi</p>



<p class="gatha3">Vanditva evamavacā’tula vīra dhīra</p>



<p class="gathalast">Lokagga puggala varaṃ dada sāmi dhīsa;</p>



<p class="hangnum"><a name="para538"></a><span class="paranum">538</span>.</p>



<p class="gatha1"> Dāsosmi te caraṇa paṅkaja pūjakohaṃ</p>



<p class="gatha2">Saddhādayādi vibhavo tanayo’hamasmi,</p>



<p class="gatha3">Tumhe vinā khaṇalavaṃ vasituṃ na icche</p>



<p class="gathalast">Tasmā dadātu bhagavā mama pūjanīyaṃ;</p>



<p class="hangnum"><a name="para539"></a><span class="paranum">539</span>.</p>



<p class="gatha1"> Sutvāna taṃ dhitimatī parimajja sīsaṃ</p>



<p class="gatha2">Saṃsatta chappada saroruha sannibhena,</p>



<p class="gatha3">Hatthena nīla saka kuntala dhātumuṭṭhiṃ</p>



<p class="gathalast">Dajjātha so maṇimayena karaṇḍakena;</p>



<p class="hangnum"><a name="para540"></a><span class="paranum">540</span>. <a name="O0.0055"></a></p>



<p class="gatha1"> Paggayha bāhuyugalena ṭhīto namitvā</p>



<p class="gatha2">Muddhā dadhāsi makuṭaṃ viya pīṇitatto,</p>



<p class="gatha3">Katvā’tha so vara mahaṃ tidivehi saddhi</p>



<p class="gathalast">’Mappetva dhīra pharibhutta vasundharāyaṃ;</p>



<p class="hangnum"><a name="para541"></a><span class="paranum">541</span>.</p>



<p class="gatha1"> So’kāsi nīlaratanehi mahārahehi</p>



<p class="gatha2">Ubbedhato ratana satta pamāṇa thūpaṃ,</p>



<p class="gatha3">Nāthe dharantasamayeva patiṭṭhahī so</p>



<p class="gathalast">Thūpo tilokasukhado maṇi kāmado’va;</p>



<p class="hangnum"><a name="para542"></a><span class="paranum">542</span>.</p>



<p class="gatha1"> Pacchā tilokasaraṇe parinibbutamhi</p>



<p class="gatha2">Khīṇā savo samahimo sarabhu yatindo,</p>



<p class="gatha3">Ādāya taṃ citakato jinagīvadhātuṃ</p>



<p class="gathalast">Tasmiṃ nidhāya’kari bārasa hatthathūpaṃ;</p>



<p class="hangnum"><a name="para543"></a><span class="paranum">543</span>.</p>



<p class="gatha1"> Cūḷābhayahvavanipo samaye’parasmiṃ</p>



<p class="gatha2">Battiṃsa hatthama’kariyattha varoruthūpaṃ,</p>



<p class="gatha3">Duṭṭhādigāmaṇi nupo damiḷe hananto</p>



<p class="gathalast">Kāresi kañcukamatho catusaṭṭhihatthaṃ;</p>



<p class="hangnum"><a name="para544"></a><span class="paranum">544</span>.</p>



<p class="gatha1"> Evaṃ sa sīhalamahāsaramajajharūḷhaṃ</p>



<p class="gatha2">Setambujaṃ’va madhupāvali sevanīyaṃ,</p>



<p class="gatha3">Bhumaṅganā karatale sitavitthalīlo</p>



<p class="gathalast">Thūpo dadātu masamopasamaṃ janānaṃ;</p>



<p class="hangnum"><a name="para545"></a><span class="paranum">545</span>.</p>



<p class="gatha1"> Laṅkopasaggama’vadhūya vidhāya khemaṃ</p>



<p class="gatha2">Laṅkaṃ nijāya varakuntala dhātuyā taṃ,</p>



<p class="gatha3">Katvāna bhāsurataraṃ muni maṅgalāya</p>



<p class="gathalast">Pāyāsi tāraka pathe’nuruvelameva;</p>



<p class="hangnum"><a name="para546"></a><span class="paranum">546</span>.</p>



<p class="gatha1"> Tasmiṃ vidhāya bahuvimhita pāṭiheraṃ</p>



<p class="gatha2">Bhetvā sasissaki’sino puna diṭṭhijālaṃ,</p>



<p class="gatha3">Datvāna nibbutipadaṃ sahasissakassa</p>



<p class="gathalast">Nibbāṇa sundara puraṃ paripūrayittha;</p>



<p class="hangnum"><a name="para547"></a><span class="paranum">547</span>. <a name="O0.0056"></a></p>



<p class="gatha1"> Tamhā vikāsita kusesaya kānanābha</p>



<p class="gatha2">Vītāsavehi nivuto sugatebhagāmī,</p>



<p class="gatha3">Pāyāsi rājagaha gāmī’mudāramaggaṃ</p>



<p class="gathalast">Veneyya jantu kamalākara bhānurūpo;</p>



<p class="hangnum"><a name="para548"></a><span class="paranum">548</span>.</p>



<p class="gatha1"> Tasmiṃ gate jinavare vara bimbisāro</p>



<p class="gatha2">Pūjaṃ akāsi mahatiṃ saha devatāhi,</p>



<p class="gatha3">Tasmiñhi saṃsadi labhiṃsu anappapāṇā</p>



<p class="gathalast">Magge phale ca saraṇe ca patiṭṭhahiṃsu</p>



<p class="hangnum"><a name="para549"></a><span class="paranum">549</span>.</p>



<p class="gatha1"> Rājā tato vipula veluvanābhirāmaṃ</p>



<p class="gatha2">Sālaṅkataṃ vividha pādapa maṇḍapehi,</p>



<p class="gatha3">Pādāsi dakkhiṇakare jalapātanena</p>



<p class="gathalast">Katvā dharādharadharaṃ himavañca kampaṃ;</p>



<p class="hangnum"><a name="para550"></a><span class="paranum">550</span>.</p>



<p class="gatha1"> Tasmiṃ samantanayano nayanābhirāmo</p>



<p class="gatha2">Bhutiṃ janassa satataṃ abhivaḍḍhayanto,</p>



<p class="gatha3">Dhammambu vuṭṭhi nikaraṃ parivassayanto</p>



<p class="gathalast">Vassaṃ vasī adutiyo dutiyamhi vasse;</p>



<p class="hangnum"><a name="para551"></a><span class="paranum">551</span>.</p>



<p class="gatha1"> Devinda moli samalaṅkata pādapiṭṭho</p>



<p class="gatha2">Lokassa atthacaraṇe satatābhiyutto,</p>



<p class="gatha3">Tattheva so hi tatiye’pi catutthavasse</p>



<p class="gathalast">Vāsaṃ akāsi sugato sirisantivāso;</p>



<p class="hangnum"><a name="para552"></a><span class="paranum">552</span>.</p>



<p class="gatha1"> Lokassa dhamma ma’malaṃ satataṃ vahanto</p>



<p class="gatha2">Sāvatthiyaṃ rucira jetavane’bhirāme,</p>



<p class="gatha3">Vāsaṃ akāsi sukhado munipañcamasmiṃ</p>



<p class="gathalast">Veneyya sattasamayaṃ samudikkhamāno;</p>



<p class="centered">Iti laṅkāya paṭhamā’gamanaṃ.</p>



<p class="hangnum"><a name="para553"></a><span class="paranum">553</span>.</p>



<p class="gatha1"> Atha bhagavati tasmiṃ jetanāme vanasmiṃ</p>



<p class="gatha2">Nivasati satilaṅkā maṅgalā’vāsarūpā,</p>



<p class="gatha3">Upavanamiva nāke nandanaṃ devatānaṃ</p>



<p class="gathalast">Amara uragavāsā rammarūpā babhūva;</p>



<p class="hangnum"><a name="para554"></a><span class="paranum">554</span>. <a name="O0.0057"></a></p>



<p class="gatha1"> Tahimati rucirasmiṃ vaḍḍhamānādi sele</p>



<p class="gatha2">Madhura salilavāhe rammakalyāṇikādo,</p>



<p class="gatha3">Udadhi bhujagavāse nāgadīpantike ca</p>



<p class="gathalast">Mahati mahima yuttā nāgasaṅghā vasanti;</p>



<p class="hangnum"><a name="para555"></a><span class="paranum">555</span>.</p>



<p class="gatha1"> Pacura mahima yutto vaḍḍhamānācalasmiṃ</p>



<p class="gatha2">Adhipati bhujagānaṃ āsi cūlodaravho,</p>



<p class="gatha3">Mahudara iti nāmo nāgadīpodadhimhi</p>



<p class="gathalast">Nivasati atha tesaṃ pabbateyyo’ragindo;</p>



<p class="hangnum"><a name="para556"></a><span class="paranum">556</span>.</p>



<p class="gatha1"> Itara bhujaga rañño dhītaraṃ nāgakaññaṃ</p>



<p class="gatha2">Piyatarama’bhirūpaṃ’kāsi dāraṃ tadā hi,</p>



<p class="gatha3">Atha ca duhituyā so dīyamānaṃ dadanto</p>



<p class="gathalast">Rucira maṇīmayagghaṃ āsanañcāpadāsi;</p>



<p class="hangnum"><a name="para557"></a><span class="paranum">557</span>.</p>



<p class="gatha1"> Duhitari matakāle te’tha pallaṅkahetu</p>



<p class="gatha2">Jalaja thalaja nāgā yuddhasajjā ahesuṃ,</p>



<p class="gatha3">Atha thalaja bhujaṅgā bhaṅgakallolamālā</p>



<p class="gathalast">Sadisa lūlita cittā gabbitevaṃ ravanti;</p>



<p class="hangnum"><a name="para558"></a><span class="paranum">558</span>.</p>



<p class="gatha1"> Kimu’dadhija phaṇīnaṃ kitti sampattiyā no</p>



<p class="gatha2">Api yasaparivārā kiṃ baleniddhiyā kiṃ,</p>



<p class="gatha3">Ahamahamīti gabbā kiṃ kimissāya tesaṃ</p>



<p class="gathalast">Bhavati timira’rīnaṃ bhānumaggunnatī kā;</p>



<p class="hangnum"><a name="para559"></a><span class="paranum">559</span>.</p>



<p class="gatha1"> Atha jalaja’lagaddā gajjanaṃ gajjayantā</p>



<p class="gatha2">Bhayajanaka pagabbhā phoṭayantā bhūjānaṃ,</p>



<p class="gatha3">Ahamaha pabhū re!Re! Pabbateyyāna’metaṃ</p>



<p class="gathalast">Paṭutaraḍasitoṭṭhā kakkha’ḷevaṃ ravanti;</p>



<p class="hangnum"><a name="para560"></a><span class="paranum">560</span>.</p>



<p class="gatha1"> Paṭutara garunādā tāva gajjanti dantī</p>



<p class="gatha2">Nayana pathamu’pente yāva kaṇṭhiravānaṃ,</p>



<p class="gatha3">Tathariva thalajātā jumhayantā samaggā</p>



<p class="gathalast">Nayana pathagatā no suññadappā bhavanti;</p>



<p class="hangnum"><a name="para561"></a><span class="paranum">561</span>. <a name="O0.0058"></a></p>



<p class="gatha1"> Iti tadubhayasenā ghaṭṭayantā’ññamaññaṃ</p>



<p class="gatha2">Vividha paharaṇho uggirantī giranti,</p>



<p class="gatha3">Satata khubhita velā sāgarūmīva bhantā</p>



<p class="gathalast">Lulita lulita cittā yuddhaninnā ṭhitāsuṃ;</p>



<p class="hangnum"><a name="para562"></a><span class="paranum">562</span>.</p>



<p class="gatha1"> Atha tadahu munindo yāminīyāma’mante</p>



<p class="gatha2">Patiniya matijālaṃ lokamolokayanto,</p>



<p class="gatha3">Samara vasagatānaṃ bhogīnaṃ bhāvibhutiṃ</p>



<p class="gathalast">Tadupari ca’bhivuddhiṃ passi laṅkātalassa;</p>



<p class="hangnum"><a name="para563"></a><span class="paranum">563</span>.</p>



<p class="gatha1"> Atha muni madhumāse’posathe kālapakkhe</p>



<p class="gatha2">Kata nikhila vidhāno gayha saṅghāṭikādiṃ,</p>



<p class="gatha3">Anugatikamudikkhaṃ pañcanetto samantā</p>



<p class="gathalast">Sumana sumana nāmaṃ passi devaṃ samiddhiṃ;</p>



<p class="hangnum"><a name="para564"></a><span class="paranum">564</span>.</p>



<p class="gatha1"> Tadahu sumanadevo jetanāme suramme</p>



<p class="gatha2">Adhivasati vihāre dvārakoṭṭhopakaṭṭhe,</p>



<p class="gatha3">Ṭhita viṭapa samiddhe khīrikāpādapasmiṃ</p>



<p class="gathalast">Sugata mabhinamanto anvahaṃ pūjayanto;</p>



<p class="hangnum"><a name="para565"></a><span class="paranum">565</span>.</p>



<p class="gatha1"> Tamasammuni disvā’mantayitvā’gate taṃ</p>



<p class="gatha2">Idamavaca mayā bho saddhimāgaccha laṅkaṃ,</p>



<p class="gatha3">Saha tava bhavanamhā pubbavutthappadese</p>



<p class="gathalast">Tava bhavati patiṭṭhā bhoginañjā’bhivuddhi;</p>



<p class="hangnum"><a name="para566"></a><span class="paranum">566</span>.</p>



<p class="gatha1"> Atha munivacanaṃ so muddhanāma’ggahetvā</p>



<p class="gatha2">Samuditahadayo taṃ rukkhamuddhacca mūlā,</p>



<p class="gatha3">Sugatamupari katvā dhārayanto suphullaṃ</p>



<p class="gathalast">Barihi barihi chattākāramāgā nabhamhī;</p>



<p class="hangnum"><a name="para567"></a><span class="paranum">567</span>.</p>



<p class="gatha1"> Dasabala tanubhā’bhissaṅgamā so dumando</p>



<p class="gatha2">Tarala maṇīva nānā’bhāhi sambhāvanīyo,</p>



<p class="gatha3">Vilasita iva sabbe rukkhaselādayo’pi</p>



<p class="gathalast">Apagata sakavaṇṇāvaṇṇavantā virejuṃ;</p>



<p class="hangnum"><a name="para568"></a><span class="paranum">568</span>. <a name="O0.0059"></a></p>



<p class="gatha1"> Khaga bhujaga surādi massitā chappabhāhi</p>



<p class="gatha2">Nijapati nijajāyā svaññamaññāsu muyhuṃ,</p>



<p class="gatha3">Asita gagana majjhe sobhamāno munindo</p>



<p class="gathalast">Vitata vividha raṃsī raṃsimālīva gañchi;</p>



<p class="hangnum"><a name="para569"></a><span class="paranum">569</span>.</p>



<p class="gatha1"> Jalada paṭala saṇḍe vajjhamuddāḷayitvā</p>



<p class="gatha2">Bahi vilasitakāyo sommadosākaro,va</p>



<p class="gatha3">Katupari taruchāyo jotamāno samāno</p>



<p class="gathalast">Uraga samaraṭhānaṃ ganthvā’kāse nisajja;</p>



<p class="hangnum"><a name="para570"></a><span class="paranum">570</span>.</p>



<p class="gatha1"> Ghanatara timiraṃ so iddhiyā saṅgharitvā</p>



<p class="gatha2">Tahimatirava bhīmaṃ ghorasaṃrambhavantaṃ,</p>



<p class="gatha3">Asani sata nipātaṃ vassadhārā karālaṃ</p>



<p class="gathalast">Urutara tata meghaṃ māpayī sītavātaṃ;</p>



<p class="hangnum"><a name="para571"></a><span class="paranum">571</span>.</p>



<p class="gatha1"> Iti tibhuvananātho dappite nāgasaṅghe</p>



<p class="gatha2">Vimada karaṇa hetu dassayī bheravānī,</p>



<p class="gatha3">Atha’pagata pagabbhe te viditvāna satthā</p>



<p class="gathalast">Apanudi bhayajātaṃ taṅkhaṇaṃyeva tattha;</p>



<p class="hangnum"><a name="para572"></a><span class="paranum">572</span>.</p>



<p class="gatha1"> Taruṇa taraṇisobhā ketumālāvilāsiṃ</p>



<p class="gatha2">Subharuci mukhavandaṃ lakkhaṇākiṇṇagattaṃ,</p>



<p class="gatha3">Tibhava vibhavadāyiṃ taṃ viditvāna nāgā</p>



<p class="gathalast">Cutapaharaṇa hatthā vandamānā mahiṃsu;</p>



<p class="hangnum"><a name="para573"></a><span class="paranum">573</span>.</p>



<p class="gatha1"> Sirasī nihitapāṇī rattapaṅkeruhehi</p>



<p class="gatha2">Vikaca vadana nettā’manda kañjuppalehi,</p>



<p class="gatha3">Saka saka dhata nānāvaṇṇa vammādikehi</p>



<p class="gathalast">Vividha kusumavatthā’manda dīpaddhajehi;</p>



<p class="hangnum"><a name="para574"></a><span class="paranum">574</span>.</p>



<p class="gatha1"> Uraga bhavanavāsā nāgakaññā samecca</p>



<p class="gatha2">Kuca kalasa sahassaṃ dhārayanti salīlaṃ,</p>



<p class="gatha3">Lalita kaṇaka valli līlamādhatta gattā</p>



<p class="gathalast">Thuti mukhara mukhā tā sādhu kīḷaṃ akaṃsu;</p>



<p class="hangnum"><a name="para575"></a><span class="paranum">575</span>. <a name="O0.0060"></a></p>



<p class="gatha1"> Atha muni uragānaṃ viggahaṃ taṃ sametuṃ</p>



<p class="gatha2">Sutimana kamanīyaṃ niccharaṃ brahmaghosaṃ,</p>



<p class="gatha3">Ajaramamara maggaṃ suppasatthaṃ sudhihi</p>



<p class="gathalast">Varamati varadhammaṃ desayī naṃ phaṇīnaṃ;</p>



<p class="hangnum"><a name="para576"></a><span class="paranum">576</span>.</p>



<p class="gatha1"> Na bho bho saṃsāre khalu bhavati sāraṃ lavampi</p>



<p class="gatha2">Visesā taṃ sītaṃ jalita dahane vijjati kadā,</p>



<p class="gatha3">Sadā rāgaṃ rogaṃ byadhati janataṃ nekaduritaṃ</p>



<p class="gathalast">Tathāpā’yuṃ pāto ravirabhimukhussāva sadisaṃ;</p>



<p class="hangnum"><a name="para577"></a><span class="paranum">577</span>.</p>



<p class="gatha1"> Sarīro’yaṃ battiṃsa vidha kuṇapo sāra rahito</p>



<p class="gatha2">Parittaṃ yobbaññaṃ kusuma sadisaṃ niggatasiri,</p>



<p class="gatha3">Pahantvā gantabbaṃ bhavaja vibhavaṃ sambhatamidaṃ</p>



<p class="gathalast">Athevaṃ sante bho varayati bhavaṃ ko nu hi budho;</p>



<p class="hangnum"><a name="para578"></a><span class="paranum">578</span>.</p>



<p class="gatha1"> Palāsī makkhī kodhūpaha mato mānavibhavo</p>



<p class="gatha2">Jano’tīto’to bho payati narakaṃ dāruṇataraṃ,</p>



<p class="gatha3">Phaṇī majjāro sā guhaka kapayo bhūya bahuso</p>



<p class="gathalast">Vadhentaññoññaṃ te nanubhavamidaṃ dukkhama’nisaṃ;</p>



<p class="hangnum"><a name="para579"></a><span class="paranum">579</span>.</p>



<p class="gatha1"> Pure kāko’lukā atha vanabhavā phandana isā</p>



<p class="gatha2">Karitvā’ṭṭhāne’ghaṃ ciramanubhavuṃ dukkhamanisaṃ,</p>



<p class="gatha3">Aho kappaṭṭhantaṃ saratha duritaṃ verajamidaṃ</p>



<p class="gathalast">Na hetthassādo bho’ṇumapi kalahe mettima’mataṃ;</p>



<p class="hangnum"><a name="para580"></a><span class="paranum">580</span>.</p>



<p class="gatha1"> Balaṃ bālānaṃ bho saka saka vadhāyeva bhavati</p>



<p class="gatha2">Atītekā khuddā laṭukikadijā naṭṭhatanayā,</p>



<p class="gatha3">Gajaṃ bālaṃ mattaṃ pavidhi na balaṃ hoti saraṇaṃ</p>



<p class="gathalast">Athaṭṭhāne kiṃ bho kurutha vīriyaṃ bhuti hananaṃ;</p>



<p class="hangnum"><a name="para581"></a><span class="paranum">581</span>.</p>



<p class="gatha1"> Na dukkhaṃ tesaṃ ye vigata kalahā ekamanasā</p>



<p class="gatha2">Atīte bho lāpā aghaṭita mānā peyyavacanā,</p>



<p class="gatha3">Sukhaṃ vāsaṃ’kāsuṃ yadahani bhavuṃ te’tha vidhurā</p>



<p class="gathalast">Vasaṃ vyādhassāguṃ tadahani aho!Medhaga balaṃ;</p>



<p class="hangnum"><a name="para582"></a><span class="paranum">582</span>. <a name="O0.0061"></a></p>



<p class="gatha1"> Iti tikhiṇa sudhimā kattumete samagge</p>



<p class="gatha2">Avadi pavara dhammaṃ sādhu viññuppasatthaṃ,</p>



<p class="gatha3">Atha muditamanā te pīṇitā tassa nāgā</p>



<p class="gathalast">Maṇimayama’tulaṃ taṃ āsanaṃ pūjayiṃsu;</p>



<p class="hangnum"><a name="para583"></a><span class="paranum">583</span>.</p>



<p class="gatha1"> Atha muni gaganamboruyha bhumippadesaṃ</p>



<p class="gatha2">Taruṇa raviva tasmiṃ āsane āsi bhāsaṃ,</p>



<p class="gatha3">Atha bhujagagaṇā te dibba khajjādikehi</p>



<p class="gathalast">Parivisiya munindaṃ sādhu dhammaṃ suṇiṃsu;</p>



<p class="hangnum"><a name="para584"></a><span class="paranum">584</span>.</p>



<p class="gatha1"> Atha jala thalajānaṃ tattha yuddhā’gatānaṃ</p>



<p class="gatha2">Agaṇita bhūjagānaṃ’sītikoṭī bhujaṅgā,</p>



<p class="gatha3">Vimala saraṇasīle suppatiṭṭhā sutuṭṭhā</p>



<p class="gathalast">Akaru’matimuḷāraṃ satthu pūjāvidhānaṃ;</p>



<p class="hangnum"><a name="para585"></a><span class="paranum">585</span>.</p>



<p class="gatha1"> Atha mahudara rañgño mātulo nāgarājā</p>



<p class="gatha2">Maninayanakanāmo rammakaḷyāṇadesā,</p>



<p class="gatha3">Uraga samara hetū āgato nāgadīpaṃ</p>



<p class="gathalast">Sugatavara sarīraṃ disva natvālapevaṃ;</p>



<p class="hangnum"><a name="para586"></a><span class="paranum">586</span>.</p>



<p class="gatha1"> Yadi sugata! Imaṃ tvaṃ nāgato assa ṭhānaṃ</p>



<p class="gatha2">Mayamapagata pāṇā homa jhatvā’ññamaññaṃ,</p>



<p class="gatha3">Rudhiravaha vikiṇṇo assa bhumippadeso</p>



<p class="gathalast">Pasami dahana dittaṃ ambudeneva taṃ tvaṃ;</p>



<p class="hangnum"><a name="para587"></a><span class="paranum">587</span>.</p>



<p class="gatha1"> Mama bhagava! Purāme diṭṭhapubbaṃ tavetaṃ</p>



<p class="gatha2">Rucira sirisarīraṃ raṃsijālā’bhikiṇṇaṃ,</p>



<p class="gatha3">Api sumadhura dhammaṃ desayante surānaṃ</p>



<p class="gathalast">Dasabala sutapubbaṃ ānubhāvañca tuyhaṃ;</p>



<p class="hangnum"><a name="para588"></a><span class="paranum">588</span>.</p>



<p class="gatha1"> Ahamasama pure te vissutoyeva dāso</p>



<p class="gatha2">Yadi manasi dayā te hoti dāse punā’pi,</p>



<p class="gatha3">Pavara ratanadīpe hoti kaḷyāṇigaṅgā</p>



<p class="gathalast">Mama vasati tahiṃ taṃ daṭṭhukāmo’bhiyāce;</p>



<p class="hangnum"><a name="para589"></a><span class="paranum">589</span>. <a name="O0.0062"></a></p>



<p class="gatha1"> Iti yatipati tassā’rādhanaṃ paggahetvā</p>



<p class="gatha2">Saka paricita bhumyā cetiyatthaṃ vidhāya,</p>



<p class="gatha3">Maṇimaya paribhuttaṃ āsanaṃ cā’pi tesaṃ</p>



<p class="gathalast">Sa sumana taru rājaṃ pūjanatthaṃ vidhāya;</p>



<p class="hangnum"><a name="para590"></a><span class="paranum">590</span>.</p>



<p class="gatha1"> Dasabala paribhuttaṃ sabbametaṃ bhujaṅgā</p>



<p class="gatha2">Maṇiriva rucīdaṃ te dhātuyoyeva tasmā,</p>



<p class="gatha3">Mahatha namatha niccaṃ maṃva saggā’pavaggaṃ</p>



<p class="gathalast">Dadati iti ca vatvā ovaditvāna satthā;</p>



<p class="hangnum"><a name="para591"></a><span class="paranum">591</span>.</p>



<p class="gatha1"> Nabhatala’mu’pagantvā devanāge mahente</p>



<p class="gatha2">Disi disi visaranto nīlapītādi raṃsi,</p>



<p class="gatha3">Mana nayana haranto jantunaṃ lokasāro</p>



<p class="gathalast">Agami ravi’va khamhā jetanāmaṃ vihāraṃ;</p>



<p class="hangnum"><a name="para592"></a><span class="paranum">592</span>.</p>



<p class="gatha1"> Atha manujamarānaṃ nattasiddhādikānaṃ</p>



<p class="gatha2">Satata’mamata dhammaṃ desayanto phaṇīnaṃ,</p>



<p class="gatha3">Vanabhavana suramme maṅkulavhe naginde</p>



<p class="gathalast">Akari muni nivāsaṃ chaṭṭhame hāyanamhi;</p>



<p class="hangnum"><a name="para593"></a><span class="paranum">593</span>.</p>



<p class="gatha1"> Surapurupavane’tho pārijātassa mūle</p>



<p class="gatha2">Aruṇa mudusilāyaṃ bhāsamāno munindo</p>



<p class="gatha3">Sunipuṇa’mabhidhammaṃ desayanto surānaṃ</p>



<p class="gathalast">Akari varanivāsaṃ sattame tattha vasse;</p>



<p class="hangnum"><a name="para594"></a><span class="paranum">594</span>.</p>



<p class="gatha1"> Atha sukhada munindo jetanāme vihāre</p>



<p class="gatha2">Avasi vimalapañño aṭṭhame sāradasmiṃ,</p>



<p class="gatha3">Ajara’mamara santiṃ phasamāno paresaṃ</p>



<p class="gathalast">Vividha naya vicittaṃ desanaṃ desayanto;</p>



<p class="centered">Iti laṅkāya dutiyāgamanaṃ.</p>



<p class="hangnum"><a name="para595"></a><span class="paranum">595</span>.</p>



<p class="gatha1"> Evaṃ jino jetavane vasanto</p>



<p class="gatha2">Nīssāya sāvatthipuraṃ vihāsi,</p>



<p class="gatha3">Sā kidisī āsi purī tadānī</p>



<p class="gathalast">Taṃ kīdisaṃ jetavanaṃ vihāraṃ;</p>



<p class="hangnum"><a name="para596"></a><span class="paranum">596</span>. <a name="O0.0063"></a></p>



<p class="gatha1"> Bhūmaṅganāyāhita uttamaṅge</p>



<p class="gatha2">Bhāsanta nānāratanābhirāmā,</p>



<p class="gatha3">Visālamolīva visālabhogā</p>



<p class="gathalast">Sā jambudīpamhī babhuva rammā;</p>



<p class="hangnum"><a name="para597"></a><span class="paranum">597</span>.</p>



<p class="gatha1"> Sirīnikete sirimāvahantī</p>



<p class="gatha2">Virājate yā vasudhā talasmiṃ,</p>



<p class="gatha3">Sā devarājassa’marāvatī’va</p>



<p class="gathalast">Rañño kuverassa’lakāva rammā;</p>



<p class="hangnum"><a name="para598"></a><span class="paranum">598</span>.</p>



<p class="gatha1"> Sā puññapaññālu janādhivutthā</p>



<p class="gatha2">Soṇṇādi puṇṇāpanākiṇṇavīthī,</p>



<p class="gatha3">Uttuṅga mātaṅga turaṅga raṅgā</p>



<p class="gathalast">Sā rājate kañcana mandirālī;</p>



<p class="hangnum"><a name="para599"></a><span class="paranum">599</span>.</p>



<p class="gatha1"> Rarāja sā bhāsura rājaputtā</p>



<p class="gatha2">Puññaṅganālāsa vilāsayantī,</p>



<p class="gatha3">Vedaṅgapāraṅgata vippacārā</p>



<p class="gathalast">Dvipañca saddehi ca niccaghosā;</p>



<p class="hangnum"><a name="para600"></a><span class="paranum">600</span>.</p>



<p class="gatha1"> Anekasippī sata sampakiṇṇā</p>



<p class="gatha2">Nānādisāhā’gata satthavāhā,</p>



<p class="gatha3">Pahutakhīṇāsavapādapūtā</p>



<p class="gathalast">Babhāsa sā maṅgala mandiraṃ’va;</p>



<p class="hangnum"><a name="para601"></a><span class="paranum">601</span>.</p>



<p class="gatha1"> Bhavantare yo cariyaṃ caranto</p>



<p class="gatha2">Suvo’panissāya vasaṃ guṇena,</p>



<p class="gatha3">Yaññaṅgasākhiṃ matasīnapattaṃ</p>



<p class="gathalast">Akā samiddhaṃ phalapallavehi;</p>



<p class="hangnum"><a name="para602"></a><span class="paranum">602</span>.</p>



<p class="gatha1"> Idāni patvāna bhavassa antaṃ</p>



<p class="gatha2">Nissāya yaṃ so vasate munindo,</p>



<p class="gatha3">Tassā guṇaṃ ko hi asesayitvā</p>



<p class="gathalast">Katheti sā vassū’pamāya tassā;</p>



<p class="hangnum"><a name="para603"></a><span class="paranum">603</span>. <a name="O0.0064"></a></p>



<p class="gatha1"> Tassopakaṭṭhe ratanaṃva’nagghaṃ</p>



<p class="gatha2">Manoharo uttamasattasevi,</p>



<p class="gatha3">Janānamākakhiṅatado vihāro</p>



<p class="gathalast">Babhuva jetādi vanavhayena;</p>



<p class="hangnum"><a name="para604"></a><span class="paranum">604</span>.</p>



<p class="gatha1"> Samaphulla puppharasa modita chappadālī</p>



<p class="gatha2">Jhaṅkāra nāda parivādita tantinādā,</p>



<p class="gatha3">Sammatta’nanta dija kujita gītavantā</p>



<p class="gathalast">Tiṭṭhanti yattha taravo naṭakāva chekā;</p>



<p class="hangnum"><a name="para605"></a><span class="paranum">605</span>.</p>



<p class="gatha1"> Khīraṇṇavāhariya dhoviya khīranīrā</p>



<p class="gatha2">Sosetva sajjhumalaye sasikanti massaṃ</p>



<p class="gatha3">Yatthokiritva tanitā viya vālukāyo</p>



<p class="gathalast">Sā mālakāvali babhāsa payodadhi’va;</p>



<p class="hangnum"><a name="para606"></a><span class="paranum">606</span>.</p>



<p class="gatha1"> Vijjotamāna ratanappamukhānanamhi</p>



<p class="gatha2">Sopāna māla padagaṇṭhidujehi hāsaṃ,</p>



<p class="gatha3">Katveva devabhavanānamahaṃ virāga</p>



<p class="gathalast">Vantī’ti gandhakuṭi yattha pahāsayittha;</p>



<p class="hangnum"><a name="para607"></a><span class="paranum">607</span>.</p>



<p class="gatha1"> Kammāra gaggari mukho’pari sampapuṇṇā</p>



<p class="gatha2">Aṅgāra kantara viniggata jālakāva,</p>



<p class="gatha3">Sambuddhadeha pariniggata raṃsimālā</p>



<p class="gathalast">Dāyagga niggata karā visaranti yasmiṃ;</p>



<p class="hangnum"><a name="para608"></a><span class="paranum">608</span>.</p>



<p class="gatha1"> Tumhe sarāga janasaṅgamato’ti gītā</p>



<p class="gatha2">Dhaññā mayantī vimalehī samaṅgitattā,</p>



<p class="gatha3">Tuṭṭhāva hāsa makarā surapādapānaṃ</p>



<p class="gathalast">Rājenti yattha yatinissita pādapindā;</p>



<p class="hangnum"><a name="para609"></a><span class="paranum">609</span>.</p>



<p class="gatha1"> Punnāga nīpa vakula’jjuna rājarukkha</p>



<p class="gatha2">Nāgā’ga cūta yugapattaka campakānaṃ,</p>



<p class="gatha3">Pupphābhikiṇṇa dharaṇī ratanehi nānā</p>



<p class="gathalast">Pacchanna dibbabhavanaṃ viya bhāti yattha;</p>



<p class="hangnum"><a name="para610"></a><span class="paranum">610</span>. <a name="O0.0065"></a></p>



<p class="gatha1"> Brahmāsurāsura naroraga liṅgisiddha</p>



<p class="gatha2">Vijjādharādi janatā katavandanehi,</p>



<p class="gatha3">Teheva ghuṭṭha thutimaṅgala gītikāhi</p>



<p class="gathalast">Yatthopagāna mananettagaṇā mudenti;</p>



<p class="hangnum"><a name="para611"></a><span class="paranum">611</span>.</p>



<p class="gatha1"> Nigghositāmala susītala nijjharehi</p>



<p class="gatha2">Sammatta nekadija ghuṭṭha jalāsayehi,</p>



<p class="gatha3">Kiñjakkha patta parikiṇṇa silātalehi</p>



<p class="gathalast">Tussanti yattha satataṃ yatīnaṃ manāti;</p>



<p class="hangnum"><a name="para612"></a><span class="paranum">612</span>.</p>



<p class="gatha1"> Yo neka kappa sata sañcita puññarāsi</p>



<p class="gatha2">Hitvā’mitaṃ kapilavatthu mahāsirimpi,</p>



<p class="gatha3">Āgamma yattha nīrato sugato mahesi</p>



<p class="gathalast">Ko tattha bhuti matulaṃ kathiko katheti;</p>



<p class="hangnum"><a name="para613"></a><span class="paranum">613</span>.</p>



<p class="gatha1"> Tasmiṃ jino vasati jetavane vihāre</p>



<p class="gatha2">Indo yathā rucira nandana kānanamhi,</p>



<p class="gatha3">Brahmā’va brahmabhavane sapitāmahehi</p>



<p class="gathalast">Tārāvalī parivuto gagane’va vando;</p>



<p class="hangnum"><a name="para614"></a><span class="paranum">614</span>.</p>



<p class="gatha1"> Tadāgamma mahānāgo maṇi akkhikanāmako,</p>



<p class="gathalast">Laṅkāto jinapādasmiṃ phaṇiṃ pacceda’mabruvi;</p>



<p class="hangnum"><a name="para615"></a><span class="paranum">615</span>.</p>



<p class="gatha1"> Sambuddhā dhīra lokasmiṃ lokassatthābhivuddhiyā,</p>



<p class="gathalast">Jāyanti sāmi tumhākaṃ dayāyanto’gadhā mayaṃ;</p>



<p class="hangnum"><a name="para616"></a><span class="paranum">616</span>.</p>



<p class="gatha1"> Tena me dāsabhutassa saṃsārandugharā thirā,</p>



<p class="gathalast">Muttiṃ yadicchase mayhaṃ gahaṇīyaṃ nimantaṇaṃ;</p>



<p class="hangnum"><a name="para617"></a><span class="paranum">617</span>.</p>



<p class="gatha1"> Sutvāna taṃ mahānāgo mahānāga nimantaṇaṃ,</p>



<p class="gathalast">Paṭiggahesi taṃ tuṇhībhāvena karuṇāya so;</p>



<p class="hangnum"><a name="para618"></a><span class="paranum">618</span>.</p>



<p class="gatha1"> Ñatvā taṃ sumano nāgo lahumāgamma sīhalaṃ,</p>



<p class="gathalast">Kaḷyāṇāpagapassamhi manonandana bhutale;</p>



<p class="hangnum"><a name="para619"></a><span class="paranum">619</span>.</p>



<p class="gatha1"> Sajjhu kambumaṇi mutta pavāla vajirāmaye,</p>



<p class="gathalast">Vahārahe mahāthūne ghaṭakādiṃ nidhāpiya;</p>



<p class="hangnum"><a name="para620"></a><span class="paranum">620</span>. <a name="O0.0066"></a></p>



<p class="gatha1"> Datvā tulādayo sesa mandiraṅge tatheva ca,</p>



<p class="gathalast">Viṭaṅka vyāla sīhādi pantiyo’pi tathevahi;</p>



<p class="hangnum"><a name="para621"></a><span class="paranum">621</span>.</p>



<p class="gatha1"> Sātakumhamayā’neka cittehi sādhu cittitaṃ,</p>



<p class="gathalast">Nimmāya gopānasiyo pakkhapāse ca kaṇṇikaṃ;</p>



<p class="hangnum"><a name="para622"></a><span class="paranum">622</span>.</p>



<p class="gatha1"> Siṅgi nikkhena siṅgañca chadanindamaṇīhi ca,</p>



<p class="gathalast">Soṇṇa kiṅkiṇi mālāyo kaṇṇamālā ca māpiya;</p>



<p class="hangnum"><a name="para623"></a><span class="paranum">623</span>.</p>



<p class="gatha1"> Cittavitānaṃ bandhitvā muttolambe tahiṃ tahiṃ,</p>



<p class="gathalast">Katvāna gandhadāmehi pupphadāmehi saṅkulaṃ;</p>



<p class="hangnum"><a name="para624"></a><span class="paranum">624</span>.</p>



<p class="gatha1"> Indanīlamayaṃ bhumi majjhe’naggha mahāsanaṃ,</p>



<p class="gathalast">Māpesi parito sesa bhikkhūnañca subhāsane;</p>



<p class="hangnum"><a name="para625"></a><span class="paranum">625</span>.</p>



<p class="gatha1"> Ratanehe’vāpassaye vedikā eḷikāmaye,</p>



<p class="gathalast">Muttā vāluka saṅkiṇṇaṃ mālakañca manoramaṃ;</p>



<p class="hangnum"><a name="para626"></a><span class="paranum">626</span>.</p>



<p class="gatha1"> Satta ratana sambhuta toraṇū’pari toraṇe,</p>



<p class="gathalast">Santīra kusumā’kiṇṇa hāṭakādi ghaṭākulaṃ;</p>



<p class="hangnum"><a name="para627"></a><span class="paranum">627</span>.</p>



<p class="gatha1"> Neka rāgaddhajākiṇṇa vitāna samalaṅkataṃ,</p>



<p class="gathalast">Dīpa dhūpāli saṅkiṇṇa gandhapuppha samākulaṃ;</p>



<p class="hangnum"><a name="para628"></a><span class="paranum">628</span>.</p>



<p class="gatha1"> Evamādihi nekehi vaṇṇehi samalaṅkataṃ,</p>



<p class="gathalast">Māpetvā maṇḍapaṃ seṭṭhaṃ devamaṇḍapa santibhaṃ;</p>



<p class="hangnum"><a name="para629"></a><span class="paranum">629</span>.</p>



<p class="gatha1"> Sīta vāluka sañchannaṃ mudu pādapaṭatthataṃ,</p>



<p class="gathalast">Māpetvevaṃ mahāmaggaṃ surañjasa samañjasaṃ;</p>



<p class="hangnum"><a name="para630"></a><span class="paranum">630</span>.</p>



<p class="gatha1"> Sañcinitvāna te nāgā khajja bhojja phalāphale,</p>



<p class="gathalast">Dibbannapāne pacure paṭimaggaṃ gamuṃ tadā;</p>



<p class="hangnum"><a name="para631"></a><span class="paranum">631</span>.</p>



<p class="gatha1"> Tato kāruṇiko nātho bodhito aṭṭhame same,</p>



<p class="gathalast">Vesākha puṇṇamāsimhi sannipātiya sāvake;</p>



<p class="hangnum"><a name="para632"></a><span class="paranum">632</span>.</p>



<p class="gatha1"> Ethajja bhikkhavo laṅkaṃ nāgānaṃ’nuggahāya bho,</p>



<p class="gathalast">Maṇiakkhiko nimantesi pasanno buddhasāsane;</p>



<p class="hangnum"><a name="para633"></a><span class="paranum">633</span>.</p>



<p class="gatha1"> Sutvāna vacanaṃ tassa sambuddhassa sirīmato,</p>



<p class="gathalast">Assavā pesalā bhikkhū paccassosuṃ samāhitā;</p>



<p class="hangnum"><a name="para634"></a><span class="paranum">634</span>. <a name="O0.0067"></a></p>



<p class="gatha1"> Sāriputto tato thero paññāya’gga dhurandharo,</p>



<p class="gathalast">Pattacīvaramā’dāya agamā jinu’pantikaṃ;</p>



<p class="hangnum"><a name="para635"></a><span class="paranum">635</span>.</p>



<p class="gatha1"> Moggallāno mahāthero dutiyo aggasāvako,</p>



<p class="gathalast">Pattacīvaramādāya sopāga jina santikaṃ;</p>



<p class="hangnum"><a name="para636"></a><span class="paranum">636</span>.</p>



<p class="gatha1"> Dhūtapāpo dhutaṅgaggo mahākassapa nāmako,</p>



<p class="gathalast">Pattacīvaramādāya āgamā jinasantikaṃ;</p>



<p class="hangnum"><a name="para637"></a><span class="paranum">637</span>.</p>



<p class="gatha1"> Sāsane vinayañña namaggo’ pālivhayo yata,</p>



<p class="gathalast">Pattacīvaramādāya jinantikamu’pāgami;</p>



<p class="hangnum"><a name="para638"></a><span class="paranum">638</span>.</p>



<p class="gatha1"> Dibbacakkhūnamaggo yo ruddhapāpāri dappako,</p>



<p class="gathalast">Thero’nuruddho varado sopāga munisantikaṃ;</p>



<p class="hangnum"><a name="para639"></a><span class="paranum">639</span>.</p>



<p class="gatha1"> Maṇiva kāmado kāmamu’pavāno’ti vissuto,</p>



<p class="gathalast">Ñāṇī gaṇī dakkhiṇeyyo theropāga jinantikaṃ;</p>



<p class="hangnum"><a name="para640"></a><span class="paranum">640</span>.</p>



<p class="gatha1"> Bakkulo vimalo sīla samādhādi guṇākaro,</p>



<p class="gathalast">Āgato saparikkhāro bhikkhūnaṃ samitiṃ tadā;</p>



<p class="hangnum"><a name="para641"></a><span class="paranum">641</span>.</p>



<p class="gatha1"> Buddhasāsana dhorayho thero aṅgulimālako,</p>



<p class="gathalast">Sahā’gantuṃ munindena sannaddho sahasā gato;</p>



<p class="hangnum"><a name="para642"></a><span class="paranum">642</span>.</p>



<p class="gatha1"> Sāsanodaya selagge sūriyo viya bhāti yo,</p>



<p class="gathalast">So’yaṃ rāhulathero’pi lahu’gā pitu santikaṃ;</p>



<p class="hangnum"><a name="para643"></a><span class="paranum">643</span>.</p>



<p class="gatha1"> Bhaddācāro bhaddiyavho thero bhaddaghaṭo viya,</p>



<p class="gathalast">Pākaṭo bhuvane so’pi gato sambuddha santikaṃ;</p>



<p class="hangnum"><a name="para644"></a><span class="paranum">644</span>.</p>



<p class="gatha1"> Devaddumo’va lokassa yo dadāti’cchiti’cchitaṃ,</p>



<p class="gathalast">Jinorasopi selavho gato sambuddhasantikaṃ;</p>



<p class="hangnum"><a name="para645"></a><span class="paranum">645</span>.</p>



<p class="gatha1"> Yāminī sāmiko’vāti bhāti yo sāsanambare,</p>



<p class="gathalast">Mahānāma mahāthero sopāga munisantikaṃ;</p>



<p class="hangnum"><a name="para646"></a><span class="paranum">646</span>.</p>



<p class="gatha1"> Manosilātalaggamhi jumhamāno’va kesarī,</p>



<p class="gathalast">Subhutivha mahāthero buddhupantika māgato;</p>



<p class="hangnum"><a name="para647"></a><span class="paranum">647</span>.</p>



<p class="gatha1"> Buddhasāsana chaddanta sarasī sāraso viya,</p>



<p class="gathalast">Vissuto tissathero’pi gato bhikkhusamāgamaṃ;</p>



<p class="hangnum"><a name="para648"></a><span class="paranum">648</span>. <a name="O0.0068"></a></p>



<p class="gatha1"> Jinasāsana samphullasarasīruha majjhago,</p>



<p class="gathalast">Madhubbata nibho rādhathero’pi sahasā gato;</p>



<p class="hangnum"><a name="para649"></a><span class="paranum">649</span>.</p>



<p class="gatha1"> Bhagu dabbopa’seno ca koṇḍañña’ssaji sīvali,</p>



<p class="gathalast">Ete jinatrajā therā gatāsuṃ munisantikaṃ;</p>



<p class="hangnum"><a name="para650"></a><span class="paranum">650</span>.</p>



<p class="gatha1"> Kumārakassapo puṇṇosoṇosobhita revatā,</p>



<p class="gathalast">Therāpete abhiññātā gatāsuṃ satthusantikaṃ;</p>



<p class="hangnum"><a name="para651"></a><span class="paranum">651</span>.</p>



<p class="gatha1"> Vaṅgīso sāgato nando bhāradvājo gavampati,</p>



<p class="gathalast">Pattacīvaramādāya gatāsuṃ jinasantikaṃ;</p>



<p class="hangnum"><a name="para652"></a><span class="paranum">652</span>.</p>



<p class="gatha1"> Evamādi mahānāgā pañcasata jinorasā,</p>



<p class="gathalast">Samāgañchuṃ sahāgantuṃ muninā lokasāminaṃ;</p>



<p class="hangnum"><a name="para653"></a><span class="paranum">653</span>.</p>



<p class="gatha1"> Tato so jagadānando karuṇāyābhirādhito,</p>



<p class="gathalast">Meruṃ parikkhipantova anekajjuti vijjuyā;</p>



<p class="hangnum"><a name="para654"></a><span class="paranum">654</span>.</p>



<p class="gatha1"> Nivāsetvā suddharaṃsi visarantaravāsakaṃ,</p>



<p class="gathalast">Tassūpari jino rattaṃ bandhitvā kāyabandhaṃ;</p>



<p class="hangnum"><a name="para655"></a><span class="paranum">655</span>.</p>



<p class="gatha1"> Accuggataṃ mahāthūpaṃ cāru cāmīkarajjutiṃ,</p>



<p class="gathalast">Paṭicchādayamānova rattakambala kañcunā;</p>



<p class="hangnum"><a name="para656"></a><span class="paranum">656</span>.</p>



<p class="gatha1"> Vaṇṇa nigrodhapakkaṃva surattaṃ paṃsukulikaṃ,</p>



<p class="gathalast">Saṅghāṭiyā karitvāna saguṇaṃ uttarīyakaṃ;</p>



<p class="hangnum"><a name="para657"></a><span class="paranum">657</span>.</p>



<p class="gatha1"> Hutvāna supaṭicchanto pārupitvāna sādhukaṃ,</p>



<p class="gathalast">Pattatthāya pasāresi jālākulakarañjino;</p>



<p class="hangnum"><a name="para658"></a><span class="paranum">658</span>.</p>



<p class="gatha1"> Lokanāthappabhāvena tato pattamadhubbato,</p>



<p class="gathalast">Pāṇi saroruhassanto sampattosi tamaggahi;</p>



<p class="hangnum"><a name="para659"></a><span class="paranum">659</span>.</p>



<p class="gatha1"> Tato sasissako nātho uggantvā gaganaṅganaṃ,</p>



<p class="gathalast">Nānāvaṇṇambude tattha maddanto gantumārahabhi;</p>



<p class="hangnum"><a name="para660"></a><span class="paranum">660</span>.</p>



<p class="gatha1"> Tato sambuddha dehasmā nikkhantāsuṃ cha raṃsiyo,</p>



<p class="gathalast">Hemakaṇṇikato yāta maṇigopānasī yathā;</p>



<p class="hangnum"><a name="para661"></a><span class="paranum">661</span>.</p>



<p class="gatha1"> Bāṇindīvara pupphehi meva’kindamaṇihi ca,</p>



<p class="gathalast">Chādenti viya nakkhattā nīlaṃ’su munidehato;</p>



<p class="hangnum"><a name="para662"></a><span class="paranum">662</span>. <a name="O0.0069"></a></p>



<p class="gatha1"> Campakuddālamālābhī hemacuṇṇambarehi ca,</p>



<p class="gathalast">Pūrayanti viyāsaṅga pītaṃsū jinadehato;</p>



<p class="hangnum"><a name="para663"></a><span class="paranum">663</span>.</p>



<p class="gatha1"> Bhaṇḍīpupphakadambehi lohitaṅkamaṇihi ca,</p>



<p class="gathalast">Lohitābhā papūrenti disā’gā munidehato;</p>



<p class="hangnum"><a name="para664"></a><span class="paranum">664</span>.</p>



<p class="gatha1"> Hāra mallika mālāhi somaṃsu phalikādihi,</p>



<p class="gathalast">Pūrayanti viyāsaṅga odātā munidehato;</p>



<p class="hangnum"><a name="para665"></a><span class="paranum">665</span>.</p>



<p class="gatha1"> Piñjumañjeṭṭharāsīhi padumābhamaṇīhi ca,</p>



<p class="gathalast">Disaṃ chādayamānāgā mañjiṭṭhābhā jinaṅgato;</p>



<p class="hangnum"><a name="para666"></a><span class="paranum">666</span>.</p>



<p class="gatha1"> Nekindacāpa kiṇṇaṃva divasaṃ ratanutthataṃ,</p>



<p class="gathalast">Cittapaṭaṃva muñcantaṃ missābhāgā jinaṅgato;</p>



<p class="hangnum"><a name="para667"></a><span class="paranum">667</span>.</p>



<p class="gatha1"> Girikūṭa kūṭāgāra mattā chabbaṇṇa raṃsiyo,</p>



<p class="gathalast">Āvelavelā dhāvanti dippamānetaretarā;</p>



<p class="hangnum"><a name="para668"></a><span class="paranum">668</span>.</p>



<p class="gatha1"> Gacchamānā’hanitvāna cakkavāḷa siluccaye,</p>



<p class="gathalast">Uggantvā parato yantī nīra nijjhara sannībhā;</p>



<p class="hangnum"><a name="para669"></a><span class="paranum">669</span>.</p>



<p class="gatha1"> Sammukhe sammukhe tāyo rukkhapabbata ādayo,</p>



<p class="gathalast">Kārayantā sakaṃ vaṇṇaṃ dhāvantā’pi ca sindhavo;</p>



<p class="hangnum"><a name="para670"></a><span class="paranum">670</span>.</p>



<p class="gatha1"> Uddhamuggataraṃsīhi rañjitā jaladā tadā,</p>



<p class="gathalast">Nānāvaṇṇe punevāsi nūtano ravimaṇḍalo;</p>



<p class="hangnum"><a name="para671"></a><span class="paranum">671</span>.</p>



<p class="gatha1"> Jinappahā pavāhesu nimuggā devatā gatā,</p>



<p class="gathalast">Pūjetuṃva nijattehi nānāvaṇṇā siyuṃ tadā;</p>



<p class="hangnum"><a name="para672"></a><span class="paranum">672</span>.</p>



<p class="gatha1"> Paviṭṭhā buddharaṃsīnamantaraṃ devadhītaro,</p>



<p class="gathalast">Asañjānīya muyhiṃsu muhuttaṃ attano dhavaṃ;</p>



<p class="hangnum"><a name="para673"></a><span class="paranum">673</span>.</p>



<p class="gatha1"> Surā suroraga brahma siddha vijjādharādayo,</p>



<p class="gathalast">Cāmaracchattaketuhi pūjayantā jinantvaguṃ;</p>



<p class="hangnum"><a name="para674"></a><span class="paranum">674</span>.</p>



<p class="gatha1"> Agghikaṃ pantiyo keci toraṇūpari toraṇe,</p>



<p class="gathalast">Ghaṭadīpāliyo tantha karonti abhito’bhito;</p>



<p class="hangnum"><a name="para675"></a><span class="paranum">675</span>.</p>



<p class="gatha1"> Pādapaṭe pattharanti vitatvanti vitānake,</p>



<p class="gathalast">Tatthūpari anekānī kusumāno’kiranti ca;</p>



<p class="hangnum"><a name="para676"></a><span class="paranum">676</span>. <a name="O0.0070"></a></p>



<p class="gatha1"> Katamaṃ devalokannuyāti lokagganāyako,</p>



<p class="gathalast">Yāti kiṃ buhmalokannu amhākaṃ bhavanannu kho;</p>



<p class="hangnum"><a name="para677"></a><span class="paranum">677</span>.</p>



<p class="gatha1"> Kattha nu kho devadevo kassanuggahabuddhīyā,</p>



<p class="gathalast">Yātī’ti kaṅkhitā keci saṃsaranti itocito;</p>



<p class="hangnum"><a name="para678"></a><span class="paranum">678</span>.</p>



<p class="gatha1"> Māpetvā abhito magge maṇḍape ratanāmaye,</p>



<p class="gathalast">Sayanāsanaṃ paññapetvā kāci tiṭṭhanti devatā;</p>



<p class="hangnum"><a name="para679"></a><span class="paranum">679</span>.</p>



<p class="gatha1"> Tahiṃ tahiṃ paṭṭhapentā sudhanta madhurodakaṃ,</p>



<p class="gathalast">Yāvamānā jinaṃ keci tiṭṭhanti ca mahanti ca;</p>



<p class="hangnum"><a name="para680"></a><span class="paranum">680</span>.</p>



<p class="gatha1"> Evaṃ mahāmahe nātho vattamāne anūpame,</p>



<p class="gathalast">Jalaṃ sambuddhasiriyā nūtano sūriyo viya;</p>



<p class="hangnum"><a name="para681"></a><span class="paranum">681</span>.</p>



<p class="gatha1"> Brahmasenābhito yāna brahmāvātha sahampati,</p>



<p class="gathalast">Surasenābhito yāna sakkova samalaṅkato;</p>



<p class="hangnum"><a name="para682"></a><span class="paranum">682</span>.</p>



<p class="gatha1"> Gagālimabhito yāna gahaṅgā maṇi sannibho,</p>



<p class="gathalast">Dhataraṭṭhakhagindova haṃsasenāli pubbago;</p>



<p class="hangnum"><a name="para683"></a><span class="paranum">683</span>.</p>



<p class="gatha1"> Apeta rāgadosehi vītamohehi sabbaso,</p>



<p class="gathalast">Paṭisambhidatta sampatta sāvakehi anuggato;</p>



<p class="hangnum"><a name="para684"></a><span class="paranum">684</span>.</p>



<p class="gatha1"> Yesaṃ yesaṃ manasmiṃ yaṃ yamatthi kiñci saṃsayaṃ,</p>



<p class="gathalast">Tesaṃ taṃ taṃ paṇudento desanāya sudhāsinaṃ;</p>



<p class="hangnum"><a name="para685"></a><span class="paranum">685</span>.</p>



<p class="gatha1"> Tattha tatthānurūpena pāṭihāriya kambunā,</p>



<p class="gathalast">Lokassa nayanālī so tosassusu nimujjayaṃ;</p>



<p class="hangnum"><a name="para686"></a><span class="paranum">686</span>.</p>



<p class="gatha1"> Sampatto’laṅkataṃ laṅkamathāgu phaṇino tadā,</p>



<p class="gathalast">Paṭimaggaṃ karontā te tattha tattha mahāmahaṃ;</p>



<p class="hangnum"><a name="para687"></a><span class="paranum">687</span>.</p>



<p class="gatha1"> Uragānamantare devā brahmāsuṃ tesamantare,</p>



<p class="gathalast">Evaṃ sammissako loke brahmalokā papūrayi;</p>



<p class="hangnum"><a name="para688"></a><span class="paranum">688</span>.</p>



<p class="gatha1"> Ye passanti jinaṃ tattha sasissaṃ siriyā jalaṃ,</p>



<p class="gathalast">Suladdhā tehi nettāni tesamakkhīni locanā;</p>



<p class="hangnum"><a name="para689"></a><span class="paranum">689</span>.</p>



<p class="gatha1"> Ye suṇanti tadā dhammaṃ dhammissara pabhāvitaṃ,</p>



<p class="gathalast">Suladdhā tehi sotāni tesaṃ sotāni sotakā;</p>



<p class="hangnum"><a name="para690"></a><span class="paranum">690</span>. <a name="O0.0071"></a></p>



<p class="gatha1"> Ye lapanti tadā buddhaguṇañhi guṇabhūsaṇā,</p>



<p class="gathalast">Suladdhā tehi ve jivhā tesaṃ jivhā rasaññakā</p>



<p class="hangnum"><a name="para691"></a><span class="paranum">691</span>.</p>



<p class="gatha1"> Ye vandanti jinaṃ yantaṃ sasaṅghaṃ gaganaṅgane,</p>



<p class="gathalast">Suladdhā tehi hatthāni tesaṃyeva bhujā bhujā;</p>



<p class="hangnum"><a name="para692"></a><span class="paranum">692</span>.</p>



<p class="gatha1"> Tadā tathāgataṃ disvā ye santuṭṭhā tathāgataṃ,</p>



<p class="gathalast">Tathāgatānaṃ sabbesaṃ yo toso hotu sabbadā;</p>



<p class="hangnum"><a name="para693"></a><span class="paranum">693</span>.</p>



<p class="gatha1"> Gato kalyāṇīyaṃ nātho mahentevaṃ sadevake,</p>



<p class="gathalast">Tesaṃ pūjāvidhānaṃ ko mukhenekena bhāsati;</p>



<p class="hangnum"><a name="para694"></a><span class="paranum">694</span>.</p>



<p class="gatha1"> Tato gaṅgā manuññañhi sampattaṃ taṃ saputtakaṃ,</p>



<p class="gathalast">Taraṅga mudu bāhāhi gahetvā caraṇambuje;</p>



<p class="hangnum"><a name="para695"></a><span class="paranum">695</span>.</p>



<p class="gatha1"> Pāde pakkhālayi sammā pheṇa pupphupahārikā,</p>



<p class="gathalast">Tato tatotuṃ gaṇhitvā akā dehassanuggahaṃ;</p>



<p class="hangnum"><a name="para696"></a><span class="paranum">696</span>.</p>



<p class="gatha1"> Tato so yācito satthā nāgasaṅghehi vandiya,</p>



<p class="gathalast">Agamā maṇḍapaṃ rammaṃ manonandanamāvahaṃ;</p>



<p class="hangnum"><a name="para697"></a><span class="paranum">697</span>.</p>



<p class="gatha1"> Gantvā maṇḍapa majjhamhi buddhāraha mahāsane,</p>



<p class="gathalast">Nisīdobhāsayaṃ āsā ravīva udayāvale;</p>



<p class="hangnum"><a name="para698"></a><span class="paranum">698</span>.</p>



<p class="gatha1"> Tato bhikkhu nisīdiṃsu patta pattāsane tadā,</p>



<p class="gathalast">Babhāsa maṇḍapaṃ’tīva saraṃva padumākulaṃ;</p>



<p class="hangnum"><a name="para699"></a><span class="paranum">699</span>.</p>



<p class="gatha1"> Jananettālino’gamma vasī sommamukhambuje,</p>



<p class="gathalast">Patantā kusalāmode gaṇhantā tittino gatā;</p>



<p class="hangnum"><a name="para700"></a><span class="paranum">700</span>.</p>



<p class="gatha1"> Tathā sabhikkhukā nāgā munino rūpasāgare,</p>



<p class="gathalast">Nettinda maṇināvāhi pāraṃ gantuṃ na te pabhu;</p>



<p class="hangnum"><a name="para701"></a><span class="paranum">701</span>.</p>



<p class="gatha1"> Tato sasaṅghaṃ sugataṃ sajano maṇi akkhiko,</p>



<p class="gathalast">Sakkaccaṃ sakahatthehi annapānena tappayī;</p>



<p class="hangnum"><a name="para702"></a><span class="paranum">702</span>.</p>



<p class="gatha1"> Athonīta pattapāṇima’ccayitvā tathāgataṃ,</p>



<p class="gathalast">Bhattininno nimantesi desanatthānumodanaṃ;</p>



<p class="hangnum"><a name="para703"></a><span class="paranum">703</span>.</p>



<p class="gatha1"> Tato brahmassaro satthā niccharaṃ brahmaghosanaṃ,</p>



<p class="gathalast">Viññāpento jane sabbe sakasaddena desanaṃ;</p>



<p class="hangnum"><a name="para704"></a><span class="paranum">704</span>.</p>



<p class="gatha1"> Desesvevaṃ jino dhamma’manilāsanakādinaṃ,</p>



<p class="gathalast">Pītipāmojja jananaṃ nibbāṇāmata’māvahaṃ;</p>



<p class="hangnum"><a name="para705"></a><span class="paranum">705</span>.</p>



<p class="gatha1"> Bho bho suṇātha bhujagā bhavasāgaramhi</p>



<p class="gatha2">Pāpārinakkamakarākula duggamamhi,</p>



<p class="gatha3">Maggā janā khalu labhanti kadā patiṭṭhaṃ,</p>



<p class="gathalast">Ohāya buddhathirasāratariṃ visālaṃ;</p>



<p class="hangnum"><a name="para706"></a><span class="paranum">706</span>.</p>



<p class="gatha1"> Laddhāna dullabhataraṃ munipātubhūta</p>



<p class="gatha2">Kālaṃ cirena bhujagā na pamādayittha,</p>



<p class="gatha3">Jātī jarā maraṇa dukkha pariddavā ca</p>



<p class="gathalast">Saṃsārikassa na tatopa’gatassa hoti;</p>



<p class="hangnum"><a name="para707"></a><span class="paranum">707</span>.</p>



<p class="gatha1"> Tāruññamambujasiriṃva parittakālaṃ</p>



<p class="gatha2">Pāṇaṃ tusāralava’sārataraṃ janānaṃ,</p>



<p class="gatha3">Bhogaṃ dadhāti jaladhimhi taraṅgabhaṅgiṃ</p>



<p class="gathalast">Niccaṃ mano dahati sokasikhībhi nānā;</p>



<p class="hangnum"><a name="para708"></a><span class="paranum">708</span>.</p>



<p class="gatha1"> Katvāna rāgamisayo’pi khagā dupaññā</p>



<p class="gatha2">Thirūpi nārikusumesupi rūpagiddhā,</p>



<p class="gatha3">Pattā’nayaṃ khalu pure parihīna jhānā</p>



<p class="gathalast">Rūpe na rajjatha tato khalu sādhupaññā;</p>



<p class="hangnum"><a name="para709"></a><span class="paranum">709</span>.</p>



<p class="gatha1"> Saddānurāgamanugopi pure sikhaṇḍī</p>



<p class="gatha2">Sutvāna mori madhuraṃ giramañjitaṅgo,</p>



<p class="gatha3">Vyādhassa hatthamagamāsi bhavesu tasmā</p>



<p class="gathalast">Nattheva saddasamadukkhakaraṃ janānaṃ;</p>



<p class="hangnum"><a name="para710"></a><span class="paranum">710</span>.</p>



<p class="gatha1"> Ohāya nekakusumesu parāgarāgaṃ</p>



<p class="gatha2">Mattebhakumbha magamā madagandhaluddho,</p>



<p class="gatha3">Bhiṅgo pabhagga tanuko karikaṇṇatālā</p>



<p class="gathalast">Nattheva gandhasadisaṃ tibhavesu pāsaṃ;</p>



<p class="hangnum"><a name="para711"></a><span class="paranum">711</span>.</p>



<p class="gatha1"> Gambhīra nīradhibhavo pavurāsano’pi</p>



<p class="gatha2">Miccho gilitva balisaṃ rasagedhahetu,</p>



<p class="gatha3">Pappoti dukkhamatulaṃ na rasesu sāta</p>



<p class="gathalast">Matthiti mantva pajabhātha rasesu gedhaṃ;</p>



<p class="hangnum"><a name="para712"></a><span class="paranum">712</span>. <a name="O0.0073"></a></p>



<p class="gatha1"> Bho buhmalokā’gata suddhasatto</p>



<p class="gatha2">Buddhattameva niyato api bodhisatto,</p>



<p class="gatha3">Thisaṅgamāya parihāyi sarajjato’pi</p>



<p class="gathalast">Tasmā hi phassasadiso anayo navatthi;</p>



<p class="hangnum"><a name="para713"></a><span class="paranum">713</span>.</p>



<p class="gatha1"> Bheraṇḍa pelaka kapu’ddaka hetuhīna</p>



<p class="gatha2">Sattāpi dānaruci dānamaṇippabhāvā,</p>



<p class="gatha3">Pattā’pavagga varasārapuraṃ bhujaṅgā</p>



<p class="gathalast">Ko nappadāti dhaniko siva’mesamāno;</p>



<p class="hangnum"><a name="para714"></a><span class="paranum">714</span>.</p>



<p class="gatha1"> Pāletva sīlama’malaṃ visakaṇṭhikāpi</p>



<p class="gatha2">Indassa nandanavane’si piyā mahesī,</p>



<p class="gatha3">Tasmā pasatthavibhavaṃ yadi patthayavho</p>



<p class="gathalast">Pāletha sīlama’malaṃ khalu jivitaṃ’va;</p>



<p class="hangnum"><a name="para715"></a><span class="paranum">715</span>.</p>



<p class="gatha1"> Saggo visāla ratanālaya sampakiṇṇo</p>



<p class="gatha2">Sānanda’manda surasundari sundaro so,</p>



<p class="gatha3">Phullambujākara vanādihi nandanīyo</p>



<p class="gathalast">Tatthāmarā viya’marā’virataṃ ramanti;</p>



<p class="hangnum"><a name="para716"></a><span class="paranum">716</span>.</p>



<p class="gatha1"> Tamhāpi bho rucira brahmanikāya bhuti</p>



<p class="gatha2">Rammā tatopi mahitaṃ amataṃ variṭṭhaṃ,</p>



<p class="gatha3">Tasmāttakāma niratā janatā sapaññā</p>



<p class="gathalast">Taṇhakkhayāya satataṃ vīriyaṃ karotha;</p>



<p class="hangnum"><a name="para717"></a><span class="paranum">717</span>.</p>



<p class="gatha1"> Evaṃ saddhammamaggaṃ varamati sugato desayi pannagānaṃ</p>



<p class="gatha2">Sutvā te sampahaṭṭhā mahamahamakaruṃ nijjarādīhi saddhiṃ,</p>



<p class="gatha3">Tesaṃ ve desanāyaṃ suraviṭapi samā sātthikā tattha jātā</p>



<p class="gathalast">So nātho tañca dhammaṃ bhagavati tanayā te ca vo pālayantu</p>



<p class="centered">Kalyāṇi desāgamanaṃ.</p>



<p class="hangnum"><a name="para718"></a><span class="paranum">718</span>. <a name="O0.0074"></a></p>



<p class="gatha1"> Nagādhirāje sumanābhidhāne</p>



<p class="gatha2">Vasaṃ sumedho sumanābhidhāno,</p>



<p class="gatha3">Devo tadā’gamma sapārisajjo</p>



<p class="gathalast">Kalyāṇiyaṃ tattha phaṇīhi saddhiṃ;</p>



<p class="hangnum"><a name="para719"></a><span class="paranum">719</span>.</p>



<p class="gatha1"> Datvā’pavaggassa nidānadānaṃ</p>



<p class="gatha2">Sutvāna dhammaṃ sutisītibhutaṃ,</p>



<p class="gatha3">Pahaṭṭhacitto upagamma buddhaṃ</p>



<p class="gathalast">Natvāha evaṃ katapañjalīko;</p>



<p class="hangnum"><a name="para720"></a><span class="paranum">720</span>.</p>



<p class="gatha1"> Na ve phaṇīnaṃ napi mānusānaṃ</p>



<p class="gatha2">Nānimmisānaṃ na pitāmahānaṃ,</p>



<p class="gatha3">Hitattha mevākhila lokanāthā</p>



<p class="gathalast">Jāyantī loke karuṇāguṇaggā;</p>



<p class="hangnum"><a name="para721"></a><span class="paranum">721</span>.</p>



<p class="gatha1"> Antogadhā nūna mayampi tuyhaṃ</p>



<p class="gatha2">Dayāya tasmā phaṇīnaṃ vimesaṃ,</p>



<p class="gatha3">Karohi mayhaṃ bhavanamhi dhīra</p>



<p class="gathalast">Pādaṃ’sunā’tīva pavittarūpaṃ;</p>



<p class="hangnum"><a name="para722"></a><span class="paranum">722</span>.</p>



<p class="gatha1"> Yo’yaṃ nago dissati’to purattha</p>



<p class="gatha2">Bhumaṅganā molisiriṃ vahanto,</p>



<p class="gatha3">Samantakūṭoti samantacakkhu</p>



<p class="gathalast">Jānāti loko vasatiṃ mametaṃ;</p>



<p class="hangnum"><a name="para723"></a><span class="paranum">723</span>.</p>



<p class="gatha1"> Yo nīla nānā vanarāji rājito</p>



<p class="gatha2">Āsāra dhārā giri nijjharākulo,</p>



<p class="gatha3">Āpīta nīlāruṇa pallavāvalī</p>



<p class="gathalast">Jimūtakūṭo viya bhāti uggato;</p>



<p class="hangnum"><a name="para724"></a><span class="paranum">724</span>.</p>



<p class="gatha1"> Yo sindhuvāriṃ urasā pabhejja</p>



<p class="gatha2">Āgamma te pādapaṇāma hetu,</p>



<p class="gatha3">Vijjotamāno viyacakkapāṇi</p>



<p class="gathalast">Mahāti tuṅgagga dharādharindo;</p>



<p class="hangnum"><a name="para725"></a><span class="paranum">725</span>. <a name="O0.0075"></a></p>



<p class="gatha1"> Gaṅgāvadhū kuṭakirīṭadhārī</p>



<p class="gatha2">Sāmanta selinda camūpatīko,</p>



<p class="gatha3">Yo’yaṃ dharādhāra mahāmahīpo</p>



<p class="gathalast">Ra rāja laṅkā nagaraṅgaṇamhi;</p>



<p class="hangnum"><a name="para726"></a><span class="paranum">726</span>.</p>



<p class="gatha1"> Pāroha danto citakūṭa kumbho</p>



<p class="gatha2">Aneka soṇḍikkha savanti hattho,</p>



<p class="gatha3">Yo nijjharāsāra madappavāho</p>



<p class="gathalast">Gajorivā’bhāti surādhipassa;</p>



<p class="hangnum"><a name="para727"></a><span class="paranum">727</span>.</p>



<p class="gatha1"> Samphūlla pupphatthabakā’napattā</p>



<p class="gatha2">Satdhatta rattaṅkuramolimālā,</p>



<p class="gatha3">Kantālatā’liṅgita khandhadehā</p>



<p class="gathalast">Tiṭṭhanti bhūpāva yahiṃ kujindā;</p>



<p class="hangnum"><a name="para728"></a><span class="paranum">728</span>.</p>



<p class="gatha1"> Siddhaṅganā rattapadambujālī</p>



<p class="gatha2">Samhinna hatthābharaṇāli yuttā,</p>



<p class="gatha3">Kekīkalāpuppala mālamālī</p>



<p class="gathalast">Silātalākañja nibhanti yattha;</p>



<p class="hangnum"><a name="para729"></a><span class="paranum">729</span>.</p>



<p class="gatha1"> Maṅgura pāṭhīna savaṅka siṅgu</p>



<p class="gatha2">Rohicca muñjā?Mara pāvusehi,</p>



<p class="gatha3">Kulīranakkāda’nimesakehi</p>



<p class="gathalast">Nikīḷītaṃ daddara rattapehi;</p>



<p class="hangnum"><a name="para730"></a><span class="paranum">730</span>.</p>



<p class="gatha1"> Niccañhi saṃrāva virācitānaṃ</p>



<p class="gatha2">Balāka kādamba kadambakānaṃ,</p>



<p class="gatha3">Āpānasālā viya sārasānaṃ</p>



<p class="gathalast">Haṃsālinaṃ maṅgala vāsabhūtaṃ;</p>



<p class="hangnum"><a name="para731"></a><span class="paranum">731</span>.</p>



<p class="gatha1"> Nirantarāmoda mudāvagehi</p>



<p class="gatha2">Suphulla kokāsa’ravindakehi,</p>



<p class="gatha3">Sogandhi’kindīvara keravehi</p>



<p class="gathalast">Kiñjakkha channaṇṇatalehi cittaṃ;</p>



<p class="hangnum"><a name="para732"></a><span class="paranum">732</span>. <a name="O0.0076"></a></p>



<p class="gatha1"> Sītaccha sātodaka sampapuṇṇa</p>



<p class="gatha2">Sarojinī laṅkata bhumibhāgo,</p>



<p class="gatha3">Yo’yaṃ pure bhāti manuññarūpo</p>



<p class="gathalast">Samantakūṭo sa samantakūṭo;</p>



<p class="hangnum"><a name="para733"></a><span class="paranum">733</span>.</p>



<p class="gatha1"> Dalita vipinasaṇḍā yattha sele samantā</p>



<p class="gatha2">Samupagata janānaṃ cittamāmodayanti,</p>



<p class="gatha3">Madhuka vaṭa kareri bodhi jambīra bhalli</p>



<p class="gathalast">Khadira’bhaya kadambā phulla sellū palāsā;</p>



<p class="hangnum"><a name="para734"></a><span class="paranum">734</span>.</p>



<p class="gatha1"> Paṇasa’mata pilakkhā kaṇhavaṇṭa’kkha ciñcā</p>



<p class="gatha2">Labuja badari nīpā phandani’ndīvarāva</p>



<p class="gatha3">Makula’sana piyālā gaddabhaṇḍa’jjunā ca</p>



<p class="gathalast">Kamuka salla tindu’dumbarambassa’kaṇṇā;</p>



<p class="hangnum"><a name="para735"></a><span class="paranum">735</span>.</p>



<p class="gatha1"> Punnāga campaka dumuppala dāḍimā ca</p>



<p class="gatha2">Khajjūri tāla girimallika’soka tālā,</p>



<p class="gatha3">Hintāla nāga nivulā yugapatta’riṭṭha</p>



<p class="gathalast">Setamba eravatakāpi ca ketakā ca</p>



<p class="hangnum"><a name="para736"></a><span class="paranum">736</span>.</p>



<p class="gatha1"> Samaphullabhaṇḍi sumana’jjaka yūthikā ca</p>



<p class="gatha2">Vāsanti cittaka japā ravimālatī ca,</p>



<p class="gatha3">Kundassa’māraka kuraṇḍaka bījapūra</p>



<p class="gathalast">Sephālikā ca tiṇasūla samīraṇā ca;</p>



<p class="hangnum"><a name="para737"></a><span class="paranum">737</span>.</p>



<p class="gatha1"> Vocu’cju kīcaka haliddi viḷaṅgi bimbi</p>



<p class="gatha2">Nīlī vacā’tivisālābu ca nāgavallī,</p>



<p class="gatha3">Vallīha sārada’parājitavāru’sīrā</p>



<p class="gathalast">Phalādi neka vanarāji virājito so;</p>



<p class="hangnum"><a name="para738"></a><span class="paranum">738</span>.</p>



<p class="gatha1"> Tiṭṭhanti keci taravo surabhiṃ kirantā</p>



<p class="gatha2">Tattheva keci phalitā madhurapphalāni,</p>



<p class="gatha3">Andolitā phalitapallavitā latāyo</p>



<p class="gathalast">Sandhārayaṃ viṭapa jattusu bhanti keci;</p>



<p class="hangnum"><a name="para739"></a><span class="paranum">739</span>. <a name="O0.0077"></a></p>



<p class="gatha1"> Sāmantage janagaṇe satataṃ dumindā</p>



<p class="gatha2">Sampīṇayanti dalitā phalino ca yasmiṃ,</p>



<p class="gatha3">Te avhayanti viya locana gocarehi</p>



<p class="gathalast">Vāte’ritehi taruṇāruṇa pallavehi;</p>



<p class="hangnum"><a name="para740"></a><span class="paranum">740</span>.</p>



<p class="gatha1"> Tasmiṃ vane vanasurā nijavasundarīhi</p>



<p class="gatha2">Ramme silātaladahe sikatātale ca,</p>



<p class="gatha3">Naccanti tanti turiyāni ca vādayanti</p>



<p class="gathalast">Gāyanti mālabharino satataṃ patītā;</p>



<p class="hangnum"><a name="para741"></a><span class="paranum">741</span>.</p>



<p class="gatha1"> Siddhā ca siddhavanitā hi tahiṃ tahiṃ te</p>



<p class="gatha2">Dibbanti pupphaphala pattarasāhinandi,</p>



<p class="gatha3">Acchanti tattha giripādapa rāmaṇeyye</p>



<p class="gathalast">Yogehi saṅgata manā bahitāpasāpi;</p>



<p class="hangnum"><a name="para742"></a><span class="paranum">742</span>.</p>



<p class="gatha1"> Tasmiṃ vane hariṇa rohita puṇḍarīka</p>



<p class="gatha2">Gokaṇṇa salla sasa jambuka sūkarā ca,</p>



<p class="gatha3">Sākhāmige’ṇivaga babbu rurū kuruṅga</p>



<p class="gathalast">Godhā’khu pampaka kapī gavayā ca’nekā;</p>



<p class="hangnum"><a name="para743"></a><span class="paranum">743</span>.</p>



<p class="gatha1"> Te vagga vagga carino hayamārakādī</p>



<p class="gatha2">Nānā catuppadagaṇā muditā vasanti,</p>



<p class="gatha3">Pakkhīpi kosiya kapotaka nīlagīva</p>



<p class="gathalast">Dhaṅkā’ṭa lāpa parapuṭṭha madhubbatāva;</p>



<p class="hangnum"><a name="para744"></a><span class="paranum">744</span>.</p>



<p class="gatha1"> Nijjivha dindiha cakoraka sāḷikā ca</p>



<p class="gatha2">Cakkavha kīra kurarā kulalā ca kaṅkā,</p>



<p class="gatha3">Citracchadā madhura kūjaka nekapakkhī</p>



<p class="gathalast">Saṅgamma yattha nivasanti manuññarūpā;</p>



<p class="hangnum"><a name="para745"></a><span class="paranum">745</span>.</p>



<p class="gatha1"> Tesaṃ vanantamatha nāṭakamaṇḍalā’ca</p>



<p class="gatha2">Gītālayaṃ viya ahosi ca gāyakānaṃ,</p>



<p class="gatha3">Āpānabhumi sadisaṃ migapakkhikānaṃ</p>



<p class="gathalast">Niccussavaṃ ratikaraṃ nayanābhirāmaṃ;</p>



<p class="hangnum"><a name="para746"></a><span class="paranum">746</span>. <a name="O0.0078"></a></p>



<p class="gatha1"> Evaṃ vidho vipinarāji virājitehi</p>



<p class="gatha2">Kūṭehi nekasura sundari maṇḍitehi,</p>



<p class="gatha3">Atyucca nīlasikhigīva samāna vaṇṇo</p>



<p class="gathalast">Eso samantagiri me vasatī muninda;</p>



<p class="hangnum"><a name="para747"></a><span class="paranum">747</span>.</p>



<p class="gatha1"> Evaṃ patīta manaso sumanābhidhāno</p>



<p class="gatha2">Vatvāna natvamasamaṃ gamanopayuttaṃ,</p>



<p class="gatha3">Kāsātha sopi muni tassa vacaṃ paṭicca</p>



<p class="gathalast">Sabbhikkhu nikkhami jino gaganāyanamhi;</p>



<p class="hangnum"><a name="para748"></a><span class="paranum">748</span>.</p>



<p class="gatha1"> Niccetanāpi giripādapa ādayopi</p>



<p class="gatha2">Nāgā supaṇṇa miga pakkhika hetukāpi,</p>



<p class="gatha3">Vijjādharāmara’surā caturāṇanāpi</p>



<p class="gathalast">Saṅgamma’kaṃsu sumanā mahamabbhutaṃ te;</p>



<p class="hangnum"><a name="para749"></a><span class="paranum">749</span>.</p>



<p class="gatha1"> Muninde payante samiddhaṃ tilokaṃ</p>



<p class="gatha2">Girindābhinandā dumindā pabuddhā,</p>



<p class="gatha3">Migindā sutuṭṭhā khagindā sughuṭṭhā</p>



<p class="gathalast">Pavuṭṭho mahindo paṇaṭṭho nidāgho;</p>



<p class="hangnum"><a name="para750"></a><span class="paranum">750</span>.</p>



<p class="gatha1"> Gacchante gaganāyanena sugate bhānu’si santo tadā</p>



<p class="gatha2">Vāresuṃ sūriyātapañca jaladā siñjiṃsu bhumyā jalaṃ,</p>



<p class="gatha3">Mandāmanda sugandha muddha pavano pāpeti sitaṃ sukhaṃ,</p>



<p class="gathalast">Devādi dhaja chatta cāmarakarā pūjenti mānenti ca;</p>



<p class="hangnum"><a name="para751"></a><span class="paranum">751</span>.</p>



<p class="gatha1"> Sannīra hintāla’ga sindi pūga</p>



<p class="gatha2">Tālambasālādi mahīruhitdā,</p>



<p class="gatha3">Tiṭṭhanti te cāmarahatthakā’va</p>



<p class="gathalast">Pupphehi channo gaganaṅganopi;</p>



<p class="hangnum"><a name="para752"></a><span class="paranum">752</span>.</p>



<p class="gatha1"> Anena vidhinā jagadeka nātho</p>



<p class="gatha2">Pavattamānesu mahāmahesu,</p>



<p class="gatha3">Disañca vidisaṃ paripūrayanto</p>



<p class="gathalast">Jabbaṇṇaraṃsīhi agā nagindaṃ;</p>



<p class="hangnum"><a name="para753"></a><span class="paranum">753</span>. <a name="O0.0079"></a></p>



<p class="gatha1"> Tasmiṃ samantanagamuddhani lokanātho</p>



<p class="gatha2">Chabbaṇṇaraṃsi nikaraṃ disi pattharanto,</p>



<p class="gatha3">Bhikkhūhi so parivuto parasāgarantaṃ</p>



<p class="gathalast">Olokayaṃ ṭhitimakāsi aanomavaṇṇo;</p>



<p class="hangnum"><a name="para754"></a><span class="paranum">754</span>.</p>



<p class="gatha1"> Laṅkāvadhū sumanakūṭa kirīṭa kūṭaṃ</p>



<p class="gatha2">Sajjesi’naggha jana rāja maṇī mahanto,</p>



<p class="gatha3">Icchatthadaṃ sivadamappaṭimaṃ tiloke</p>



<p class="gathalast">Taṃ’dāni bho bhajatha sevatha sabbakālaṃ;</p>



<p class="hangnum"><a name="para755"></a><span class="paranum">755</span>.</p>



<p class="gatha1"> Kāsuṃ tadā suravarā surasundarīhi</p>



<p class="gatha2">Laṅkāya selasikharesu mahāsamajjaṃ,</p>



<p class="gatha3">Vajjiṃsu bheri vikatī sayameva sabbā</p>



<p class="gathalast">Bhassiṃsu dibbakusumābharaṇā nabhamhā;</p>



<p class="hangnum"><a name="para756"></a><span class="paranum">756</span>.</p>



<p class="gatha1"> Laṅkambaraṃ nikhilamāsi ca chattachattaṃ</p>



<p class="gatha2">Nānā virāga dhaja ketu samākulañca,</p>



<p class="gatha3">Nānāsugandha kusumādi disantarālaṃ,</p>



<p class="gathalast">Nānagghikāvali virājita mantaḷikkhaṃ;</p>



<p class="hangnum"><a name="para757"></a><span class="paranum">757</span>.</p>



<p class="gatha1"> Tasmiṃ dine’si ratanaṃ maṇitoraṇehi</p>



<p class="gatha2">Dīpāli puṇṇaghaṭapantīhi dassanīyaṃ,</p>



<p class="gatha3">Sambuddha dehaparitogata chappabhāhi</p>



<p class="gathalast">Rattaṃ nabhāvani carācara sabbadabbaṃ;</p>



<p class="hangnum"><a name="para758"></a><span class="paranum">758</span>.</p>



<p class="gatha1"> Mālāvataṃsa samakā girayo samantā</p>



<p class="gatha2">Hutvā namanti ca bhamanti sacetanā’va,</p>



<p class="gatha3">Sabbepi tattha taravoca latādayo ca</p>



<p class="gathalast">Naccanti dibbanaṭakā viya onataggā;</p>



<p class="hangnum"><a name="para759"></a><span class="paranum">759</span>.</p>



<p class="gatha1"> Evaṃ tadā mahata vimhaya pāṭihere</p>



<p class="gatha2">Buddhānubhāva janite idha vattamāne,</p>



<p class="gatha3">Tatvāna dhīracaraṇaṃ samano sudhāsī</p>



<p class="gathalast">Evaṃ vadī parama pitimano udaggo;</p>



<p class="hangnum"><a name="para760"></a><span class="paranum">760</span>. <a name="O0.0080"></a></p>



<p class="gatha1"> Ye te mudu komala rattapādā</p>



<p class="gatha2">Suratta phullamburuhopamānā,</p>



<p class="gatha3">Vaṭṭānupubbāyata aṅgulikā</p>



<p class="gathalast">Sutambatuṅgagga nakhāvalīkā;</p>



<p class="hangnum"><a name="para761"></a><span class="paranum">761</span>.</p>



<p class="gatha1"> Suvaṇṇakummu’nnata pādapiṭṭhi</p>



<p class="gatha2">Niguḷha gopphāyata paṇhibhāgā</p>



<p class="gatha3">Samacchamāyaṃ sakalaṃ patiṭṭhitā</p>



<p class="gathalast">Na limpate succhavitā rajādi;</p>



<p class="hangnum"><a name="para762"></a><span class="paranum">762</span>.</p>



<p class="gatha1"> Sammatta hatthosabha haṃsa sīha</p>



<p class="gatha2">Samāna līlāya yahiṃ payāti,</p>



<p class="gatha3">Ninnunnatā bheritalā’va bhumi</p>



<p class="gathalast">Hotātha pupphādi sumaṇḍitā ca;</p>



<p class="hangnum"><a name="para763"></a><span class="paranum">763</span>.</p>



<p class="gatha1"> Apenti maggā sayameva khāṇu</p>



<p class="gatha2">Sakaṇṭamūlā kaṭhalā ca sabbe,</p>



<p class="gatha3">Gambhīra nīrāpaga paṅkaduggā</p>



<p class="gathalast">Hitvā sabhāvaṃ ramaṇīyamenti;</p>



<p class="hangnum"><a name="para764"></a><span class="paranum">764</span>.</p>



<p class="gatha1"> Vajanti bhumiṃ girayo purattha</p>



<p class="gatha2">Pasārite pādavare jinassa,</p>



<p class="gatha3">Nibbāti aggī narakodarepi</p>



<p class="gathalast">Gaṇhanti pāde padumādayo ca;</p>



<p class="hangnum"><a name="para765"></a><span class="paranum">765</span>.</p>



<p class="gatha1"> Idañhi te pādatale yatīsa</p>



<p class="gatha2">Sanābhi nemi ghaṭikāvalīhi,</p>



<p class="gatha3">Susaṇṭhitaṃ cā’rasahassavantaṃ</p>



<p class="gathalast">Sandissate cakkavaraṃ mahantaṃ;</p>



<p class="hangnum"><a name="para766"></a><span class="paranum">766</span>.</p>



<p class="gatha1"> Tameva cakkaṃ parivārayitvā</p>



<p class="gatha2">Sirivaccha sovatthi’vataṃsakā ca,</p>



<p class="gatha3">Pāsāda bhadrāsana puṇṇapāti</p>



<p class="gathalast">Sitātapattāsi mayūrahatthā;</p>



<p class="hangnum"><a name="para767"></a><span class="paranum">767</span>. <a name="O0.0081"></a></p>



<p class="gatha1"> Nīlādibhedā kamaluppalā ca</p>



<p class="gatha2">Sameru sattaddi mahāsamuddā,</p>



<p class="gatha3">Sattāpagā satta mahāsarā ca</p>



<p class="gathalast">Himālayo cakkavāḷaddiko ca;</p>



<p class="hangnum"><a name="para768"></a><span class="paranum">768</span>.</p>



<p class="gatha1"> Candakkatārā ca chadevalokā</p>



<p class="gatha2">Pitāmahāvāsa manussalokaṃ,</p>



<p class="gatha3">Suvaṇṇa nāvā sivikā ca saṅkhaṃ</p>



<p class="gathalast">Kelāsaselaṃ dhajatoraṇā ca;</p>



<p class="hangnum"><a name="para769"></a><span class="paranum">769</span>.</p>



<p class="gatha1"> Cintāmaṇuṇhīsa savaccha dhenū</p>



<p class="gatha2">Mīnadvayaṃ cakkavatti saseno,</p>



<p class="gatha3">Sīha’ssa mātaṅga viyaggharājā</p>



<p class="gathalast">Haṃsosabho kimpuriso mayūro;</p>



<p class="hangnum"><a name="para770"></a><span class="paranum">770</span>.</p>



<p class="gatha1"> Koñcā ca erāvaṇa hatthirājā</p>



<p class="gatha2">Sacakkavākā makarādayo ca,</p>



<p class="gatha3">Nānā mahāmaṅgala lakkhaṇā te</p>



<p class="gathalast">Virocamānā vilasanti niccaṃ;</p>



<p class="hangnum"><a name="para771"></a><span class="paranum">771</span>.</p>



<p class="gatha1"> Jātakkhaṇe yassa mahiṃ pabhejja</p>



<p class="gatha2">Visāla sattuddaya paṅkajāni,</p>



<p class="gatha3">Paṭiggahesuṃ caraṇāni yāni</p>



<p class="gathalast">Te tānimānacchariyāni loke;</p>



<p class="hangnum"><a name="para772"></a><span class="paranum">772</span>.</p>



<p class="gatha1"> Vandāpanatthāyu’panītakāle</p>



<p class="gatha2">Pitūhi te devala tāpasindaṃ,</p>



<p class="gatha3">Pādāni gantvāna jaṭāsu tassa</p>



<p class="gathalast">Āsuṃ tave’taṅghiyugaṃ aho bho;</p>



<p class="hangnum"><a name="para773"></a><span class="paranum">773</span>.</p>



<p class="gatha1"> Suddhodanavhassa narādhipassa</p>



<p class="gatha2">Santosa toyehi papūritassa,</p>



<p class="gatha3">Siro visuddhambu ruhākarassa</p>



<p class="gathalast">Saroru hāsuṃ caraṇāni tuyhaṃ;</p>



<p class="hangnum"><a name="para774"></a><span class="paranum">774</span>. <a name="O0.0082"></a></p>



<p class="gatha1"> Ye caṅkame caṅkamaṇāvasāne</p>



<p class="gatha2">Onamma merūdaya pabbaniṇdā,</p>



<p class="gatha3">Paṭiggahesuṃ caraṇāni yāni</p>



<p class="gathalast">Te tānimā’nacchariyāni loke;</p>



<p class="hangnum"><a name="para775"></a><span class="paranum">775</span>.</p>



<p class="gatha1"> Yaṃ vandamāno tidivādhipo so</p>



<p class="gatha2">Yassānubhāvena gatāyukopi,</p>



<p class="gatha3">Sakiyaṭhāne’sinapunāpi te’vaṃ</p>



<p class="gathalast">Pādambujaṃ dhīra!Mahānubhāvaṃ;</p>



<p class="hangnum"><a name="para776"></a><span class="paranum">776</span>.</p>



<p class="gatha1"> Dehīnamaggopi nisākarāri</p>



<p class="gatha2">Mānunnato so sayitassa tuyhaṃ,</p>



<p class="gatha3">Pādassa antampi na sakkhi daṭṭhuṃ</p>



<p class="gathalast">Acchera rūpaṃ idamaṅghikañjaṃ;</p>



<p class="hangnum"><a name="para777"></a><span class="paranum">777</span>.</p>



<p class="gatha1"> Gaṅgāya gaṅgāpati sannidhāne</p>



<p class="gatha2">Tīre tadā nammada jimhagassa,</p>



<p class="gatha3">Pādassa lañchaṃ akarī muninda</p>



<p class="gathalast">Mayhaṃ’pi hotaṃ karuṇā tavesā;</p>



<p class="hangnum"><a name="para778"></a><span class="paranum">778</span>.</p>



<p class="gatha1"> Ārādhito saccaka tāpasena</p>



<p class="gatha2">Akā tuvaṃ saccaka baddhasele,</p>



<p class="gatha3">Pādassa lañchaṃ jagato hitāya</p>



<p class="gathalast">Mayhampi hotaṃ tamanuggahante;</p>



<p class="hangnum"><a name="para779"></a><span class="paranum">779</span>.</p>



<p class="gatha1"> Sutvāna nātho girametamassa</p>



<p class="gatha2">Passaṃ mahābhuti’manāgatesu,</p>



<p class="gatha3">Lokassa lokehi mahīya māno</p>



<p class="gathalast">Akāsi vāmena padena lañchaṃ;</p>



<p class="hangnum"><a name="para780"></a><span class="paranum">780</span>.</p>



<p class="gatha1"> Sambodhito aṭṭhama sāradasmiṃ</p>



<p class="gatha2">Vesākhamāse muṇi puṇṇamāyaṃ,</p>



<p class="gatha3">Pādassa’bhiññāṇamakā’paraṇhe</p>



<p class="gathalast">Sadevake sassamaṇe mahente;</p>



<p class="hangnum"><a name="para781"></a><span class="paranum">781</span>. <a name="O0.0083"></a></p>



<p class="gatha1"> Pataṅakgikā sitthaka matthakamhi</p>



<p class="gatha2">Yathaṅkitā khattiya muddikāya,</p>



<p class="gatha3">Āseva’mevaṃ jinapādalañchaṃ</p>



<p class="gathalast">Samantakūṭamhi namassanīyaṃ;</p>



<p class="hangnum"><a name="para782"></a><span class="paranum">782</span>.</p>



<p class="gatha1"> Akālamegho ca tato pavassi</p>



<p class="gatha2">Vassiṃsu nānāratanāni khamhā,</p>



<p class="gatha3">Tathā parito kusumambarāni</p>



<p class="gathalast">Suvaṇṇacuṇṇāni jinekavaṇṇā;</p>



<p class="hangnum"><a name="para783"></a><span class="paranum">783</span>.</p>



<p class="gatha1"> Tato’pagantvā sugatebhagāmī</p>



<p class="gatha2">Tasmiṃ nitambe girigabbharāyaṃ,</p>



<p class="gatha3">Divāvihārāya nisīdi yattha</p>



<p class="gathalast">Supākaṭaṃ taṃ bhagavāguhā’ti;</p>



<p class="hangnum"><a name="para784"></a><span class="paranum">784</span>.</p>



<p class="gatha1"> Tatorahantā sugatorasā te</p>



<p class="gatha2">Gandhādinā sādhu mahetva sabbe,</p>



<p class="gatha3">Vanditva katvāna padakkhiṇantaṃ</p>



<p class="gathalast">Tahaṃ tahaṃ’kaṃsu divāvihāraṃ;</p>



<p class="hangnum"><a name="para785"></a><span class="paranum">785</span>.</p>



<p class="gatha1"> Lataṅganāyo viṭapīdhavāna</p>



<p class="gatha2">Mālamba sākhāputhulaṃ’sapasse,</p>



<p class="gatha3">Suphulla namañjūkara mañjarīhi</p>



<p class="gathalast">Namassamānā’va sadonataggā;</p>



<p class="hangnum"><a name="para786"></a><span class="paranum">786</span>.</p>



<p class="gatha1"> Tiṭṭhanti rukkhā naṭakā’va tattha</p>



<p class="gatha2">Suphulla sākhākara’mukkhipitvā,</p>



<p class="gatha3">Namassamānā viya onataggā</p>



<p class="gathalast">Vattanti mānacchariyāni niccaṃ;</p>



<p class="hangnum"><a name="para787"></a><span class="paranum">787</span>.</p>



<p class="gatha1"> Tatheva uccāvaca pabbatā ca</p>



<p class="gatha2">Namassamānā viya pādalañchaṃ,</p>



<p class="gatha3">Tiṭṭhanti ninnagga sikhā samantā</p>



<p class="gathalast">Idampi niccababhutameva tattha;</p>



<p class="hangnum"><a name="para788"></a><span class="paranum">788</span>. <a name="O0.0084"></a></p>



<p class="gatha1"> Tasmiṃ nage pādavaraṅkitasmiṃ</p>



<p class="gatha2">Khalamaṇḍalokāsa padesamatte,</p>



<p class="gatha3">Samosarante bahuke janepi</p>



<p class="gathalast">Hoteva okāsama,ho padaṅkaṃ;</p>



<p class="hangnum"><a name="para789"></a><span class="paranum">789</span>.</p>



<p class="gatha1"> Samosaritvāna mahetva satte</p>



<p class="gatha2">Nikkhantamatte jaladā samecca,</p>



<p class="gatha3">Sodhenti māla’mbuvahehi sādhu</p>



<p class="gathalast">Idampi niccabbhutameva tattha;</p>



<p class="hangnum"><a name="para790"></a><span class="paranum">790</span>.</p>



<p class="gatha1"> Pādena phuṭṭhassa silātalassa</p>



<p class="gatha2">Etādisānacchariyāni honti,</p>



<p class="gatha3">Lokekanāthassa anāsavassa</p>



<p class="gathalast">Mahabbhutaṃ konu kathaṃ bhaṇeyya;</p>



<p class="hangnum"><a name="para791"></a><span class="paranum">791</span>.</p>



<p class="gatha1"> Divāvihāraṃ bhagavā sasaṅgho</p>



<p class="gatha2">Katvāna tasmiṃ pana kiñcikālaṃ,</p>



<p class="gatha3">Mahīyamānesu sadevakesu</p>



<p class="gathalast">Tato gato rohaṇamambaramhā;</p>



<p class="hangnum"><a name="para792"></a><span class="paranum">792</span>.</p>



<p class="gatha1"> Tasmiṃ sasaṅgho muni dīghavāpiyaṃ</p>



<p class="gatha2">Thūpassa ṭhāne paramāya bhumiyā,</p>



<p class="gatha3">Garuṃ karonto pana taṃ mahītalaṃ</p>



<p class="gathalast">Nirodhabhāvena nisīdi satrajo;</p>



<p class="hangnum"><a name="para793"></a><span class="paranum">793</span>.</p>



<p class="gatha1"> Tato’nurādhaṃ bhagavā nabhamhā</p>



<p class="gatha2">Gantvāna bodhiṭṭhitabhumiyā ca,</p>



<p class="gatha3">Ṭhāne mahāmaṅgalacetiyassa</p>



<p class="gathalast">Tatheva akkhantinahitassa ṭhāne;</p>



<p class="hangnum"><a name="para794"></a><span class="paranum">794</span>.</p>



<p class="gatha1"> Nisīdi patvāna nirādhapītiṃ</p>



<p class="gatha2">Sasāvako pekkhama’nāgataddhaṃ,</p>



<p class="gatha3">Patiṭṭhitā me pana bodhidhātu</p>



<p class="gathalast">Karonti loke’ti janassa vuddhiṃ;</p>



<p class="hangnum"><a name="para795"></a><span class="paranum">795</span>. <a name="O0.0085"></a></p>



<p class="gatha1"> Vuṭṭhāya tuṭṭho bhagavā nirodhā</p>



<p class="gatha2">Gato silāthūpavarassa ṭhānaṃ,</p>



<p class="gatha3">Ṭhito tahiṃ dhammamathuddisitvā</p>



<p class="gathalast">Gato nabhā jetavanaṃ surammaṃ;</p>



<p class="hangnum"><a name="para796"></a><span class="paranum">796</span>.</p>



<p class="gatha1"> Evaṃ so dhammarājā janahitavihito vīta dosārivaggo</p>



<p class="gatha2">Laṅkārāmāya ramme sumanagirisire’kāsi yaṃ pādalañchaṃ</p>



<p class="gatha3">Taṃ vo saggā’pavaggaṃ dadati munisamaṃ citta matte pasanne</p>



<p class="gathalast">Tasmā bho!Bho! Pahaṭṭhā namatha mahatha taṃ sādhu sādhuppasatthaṃ;</p>



<p class="centered">Iti samantakūṭa vaṇṇanā niṭṭhitā.</p>



<p class="centered">Grantha samāptiya.</p>



<p class="hangnum"><a name="para1"></a><span class="paranum">1</span>.</p>



<p class="gatha1"> Anantarā samattāyaṃ sumaṇaddisu vaṇṇanā,</p>



<p class="gathalast">Tatheva sādhū saṅakappā khippaṃ pappontu pāṇinaṃ;</p>



<p class="hangnum"><a name="para2"></a><span class="paranum">2</span>.</p>



<p class="gatha1"> Yo yācito’raññavāsī guṇādhāra sudhīmatā,</p>



<p class="gathalast">Rāhulattheranāmena vissutena mahītale;</p>



<p class="hangnum"><a name="para3"></a><span class="paranum">3</span>.</p>



<p class="gatha1"> Bhuvanodaramhi paññāto ravīvambara maṇḍale,</p>



<p class="gathalast">Araññaratanānanda mahāthero mahāgaṇī;</p>



<p class="hangnum"><a name="para4"></a><span class="paranum">4</span>.</p>



<p class="gatha1"> Jīvitaṃ viya yo satthusāsanassa mahākavī,</p>



<p class="gathalast">Sāro suppaṭipattīsu satthasāgara pārago;</p>



<p class="hangnum"><a name="para5"></a><span class="paranum">5</span>.</p>



<p class="gatha1"> Tassa sisso’si yo vippagāma vaṃseka ketuko</p>



<p class="gathalast">Ñātāgamo’raññavāsī sīlādi guṇabhūsaṇo;</p>



<p class="hangnum"><a name="para6"></a><span class="paranum">6</span>.</p>



<p class="gatha1"> Yo’kā sīhalabhāsāya sīhalaṃ saddalakkhaṇaṃ,</p>



<p class="gathalast">Tena vedehatherena katāyampiyasīlinā;</p>



<p class="centered">Siddhiratthu.</p>





</body>
</html>