<html>
  <head>
    <META http-equiv="Content-Type" content="text/html; charset=utf-8">
    <title></title><script>
function setHitsVisibility(isVisible)
{ 
  var c = getStyleClass('hit');
  if (isVisible)
  {
    c.style.backgroundColor = 'blue';
    c.style.color = 'white';
  }
  else
  {
    c.style.backgroundColor = 'white';
    c.style.color = 'black';
  }
}

function setFootnotesVisibility(isVisible)
{
  getStyleClass('note').style.display = (isVisible ? 'inline' : 'none');
}

function getStyleClass (className) {
	for (var s = 0; s < document.styleSheets.length; s++)
	{
		if(document.styleSheets[s].rules)
		{
			for (var r = 0; r < document.styleSheets[s].rules.length; r++)
			{
				if (document.styleSheets[s].rules[r].selectorText == '.' + className)
				{
					return document.styleSheets[s].rules[r];
				}
			}
		}
		else if(document.styleSheets[s].cssRules)
		{
			for (var r = 0; r < document.styleSheets[s].cssRules.length; r++)
			{
				if (document.styleSheets[s].cssRules[r].selectorText == '.' + className)
					return document.styleSheets[s].cssRules[r];
			}
		}
	}
	
	return null;
}
</script><style>
body { 
  font-family: "Times Ext Roman", "Indic Times", "Doulos SIL", Tahoma, "Arial Unicode MS", Gentium;
  background: white;
}

span {}
.note {color: blue}
.bld {font-weight: bold; }
.paranum {font-weight: bold; }
.hit {background-color: blue; color: white; }
.context {background-color: green; color: white; }

p {
  border-top: 0in; border-bottom: 0in;
  padding-top: 0in; padding-bottom: 0in;
  margin-top: 0in; margin-bottom: 0.5cm;
}

.indent { font-size: 12pt; text-indent: 2em; margin-left: 3em;}

.bodytext { font-size: 12pt; text-indent: 2em;}

.hangnum { font-size: 12pt; text-indent: 2em;}

/* Namo tassa, and nitthita -- no unique structural distinction */
.centered { font-size: 12pt; text-align:center;}

.unindented { font-size: 12pt;}

.book { font-size: 21pt; text-align:center; font-weight: bold;}

.chapter { font-size: 18pt; text-align:center; font-weight: bold;}

.nikaya { font-size: 24pt; text-align:center; font-weight: bold;}

.title { font-size: 12pt; text-align:center; font-weight: bold;}

.subhead { font-size: 12pt; text-align:center; font-weight: bold;}

.subsubhead { font-size: 12pt; text-align:center; font-weight: bold;}

/* Gatha line 1 */
.gatha1 { font-size: 12pt; margin-bottom: 0em; margin-left: 4em;}

/* Gatha line 2 */
.gatha2 { font-size: 12pt; margin-bottom: 0em; margin-left: 4em;}

/* Gatha line 3 */
.gatha3 { font-size: 12pt; margin-bottom: 0em; margin-left: 4em;}

/* Gatha last line */
.gathalast { font-size: 12pt; margin-bottom: 0.5cm; margin-left: 4em;}
</style>
  </head>
  <body>





<p class="centered"> Namo tassa bhagavato arahato sammāsambuddhassa</p>



<p class="chapter">Kamalāñjali</p>



<p class="hangnum"><a name="para1"></a><span class="paranum">1</span>.</p>



<p class="gatha1"> Kamalāsana kamalāpati pamathādhipa vajirā,</p>



<p class="gatha2">Yudhadānava manujoraga bhujagāsana patinaṃ;</p>



<p class="gatha3">Makuṭāhita manidīdhiti bhamarāvali bhajitaṃ,</p>



<p class="gathalast">Paṇamā’mahaṃ anaghaṃ muni caraṇāmala kamalaṃ.</p>



<p class="hangnum"><a name="para2"></a><span class="paranum">2</span>.</p>



<p class="gatha1"> Kamalālaya sadi’saṅkita kalamaṅgala ruciraṃ,</p>



<p class="gatha2">Jutirañjitaṃ abhinijjita subhakañcana nalinaṃ;</p>



<p class="gatha3">Janitā cira samaye nija pitu bhūpati namitaṃ,</p>



<p class="gathalast">Paṇamā’mahaṃ anaghaṃ muni caraṇāmala kamalaṃ.</p>



<p class="hangnum"><a name="para3"></a><span class="paranum">3</span>.</p>



<p class="gatha1"> Saraṇāgata rajanīpati dinasekhara namitaṃ,</p>



<p class="gatha2">Bhajitākhila janapāvanaṃ abhikaṅkhita sukhadaṃ;</p>



<p class="gatha3">Vasudhātala sayamuggata sarasīruha mahitaṃ,</p>



<p class="gathalast">Paṇamā’mahaṃ anaghaṃ muni caraṇāmala kamalaṃ.</p>



<p class="hangnum"><a name="para4"></a><span class="paranum">4</span>.</p>



<p class="gatha1"> Diradāsana tarupantika ghaṭitāsanaṃ abhayaṃ,</p>



<p class="gatha2">Vijayāsana samadhiṭṭhita caturaṅgika viriyaṃ;</p>



<p class="gatha3">Dharamānaka suriyehani vijitantaka dhajiniṃ,</p>



<p class="gathalast">Paṇamā’mahaṃ abhipātita namuciddhaja vibhavaṃ.</p>



<p class="hangnum"><a name="para5"></a><span class="paranum">5</span>.</p>



<p class="gatha1"> Sadayodita piyabhārati vijitantaka samaraṃ,</p>



<p class="gatha2">Dasapārami balakampita sadharādhara dharaniṃ;</p>



<p class="gatha3">Girimekhala varavārana sirasānata caraṇaṃ,</p>



<p class="gathalast">Paṇamā’mahaṃ abhinandita sanarāmara bhuvanaṃ.</p>



<p class="hangnum"><a name="para6"></a><span class="paranum">6</span>.</p>



<p class="gatha1"> Nikhilāsava vigame’nativimalīkata hadayaṃ,</p>



<p class="gatha2">Tadanantara viditākhila matigocara visayaṃ;</p>



<p class="gatha3">Visayīkata bhuvanattayaṃ atilokiya caritaṃ,</p>



<p class="gathalast">Paṇamā’mahaṃ aparājitaṃ arahaṃ muniṃ asamaṃ.</p>



<p class="hangnum"><a name="para7"></a><span class="paranum">7</span>.</p>



<p class="gatha1"> Mudubhārati madhupāsita nalinopama vadanaṃ,</p>



<p class="gatha2">Rucirāyata nalinīdala nibha locana yugalaṃ;</p>



<p class="gatha3">Udayodita ravimaṇḍala jalitāmala niṭilaṃ,</p>



<p class="gathalast">Paṇamā’maha akutobhayaṃ anaghaṃ muni pamukhaṃ.</p>



<p class="hangnum"><a name="para8"></a><span class="paranum">8</span>.</p>



<p class="gatha1"> Asitambuda rucikuñcita mudu kuntala lalitaṃ,</p>



<p class="gatha2">Bhuvanodara vitatāmita jutisañcaya jalitaṃ;</p>



<p class="gatha3">Madamodita diradopama gativibbhama ruciraṃ,</p>



<p class="gathalast">Paṇamā’mahaṃ amatandada munipuṅgavaṃ asamaṃ.</p>



<p class="hangnum"><a name="para9"></a><span class="paranum">9</span>.</p>



<p class="gatha1"> Karuṇārasa paribhāvita savaṇāmata vacanaṃ,</p>



<p class="gatha2">Virudāvali sataghosita yasapūrita bhuvanaṃ;</p>



<p class="gatha3">Sumanohara varalakkhaṇa sirisañcaya sadanaṃ,</p>



<p class="gathalast">Paṇamā’mahaṃ uditāmala sasimaṇḍala vadanaṃ.</p>



<p class="hangnum"><a name="para10"></a><span class="paranum">10</span>.</p>



<p class="gatha1"> Vinayāraha janamānasa kumudākara sasinaṃ,</p>



<p class="gatha2">Tasināpaga parisosana satadīdhiti tulitaṃ;</p>



<p class="gatha3">Tamanāsava munisevitaṃ apalokita sukhadaṃ,</p>



<p class="gathalast">Paṇamā’mahaṃ aniketanaṃ akhilāgati vigataṃ.</p>



<p class="hangnum"><a name="para11"></a><span class="paranum">11</span>.</p>



<p class="gatha1"> Sahitākhila bhayabheravaṃ abhayāgata saranaṃ,</p>



<p class="gatha2">Ajarāmara sukhadāyakaṃ anirākata karuṇaṃ;</p>



<p class="gatha3">Tamupāsaka janasevita supatiṭṭhita caraṇaṃ,</p>



<p class="gathalast">Paṇamā’mahaṃ ahitāpahaṃ anaghuttama caraṇaṃ.</p>



<p class="hangnum"><a name="para12"></a><span class="paranum">12</span>.</p>



<p class="gatha1"> Karuṇāmata rasapurita vīmalākhila hadayaṃ,</p>



<p class="gatha2">Vihitāmita janatāhitaṃ anukampita bhuvanaṃ;</p>



<p class="gatha3">Bhuvane sutaṃ avanīpati sata sevita caraṇaṃ,</p>



<p class="gathalast">Paṇamā’mahaṃ anaghaṃ muniṃ aghanāsana caturaṃ.</p>



<p class="hangnum"><a name="para13"></a><span class="paranum">13</span>.</p>



<p class="gatha1"> Aratīrati paripīlita yatimānasa damanaṃ,</p>



<p class="gatha2">Nijasāsana vinivārita puthutitthiya samaṇaṃ;</p>



<p class="gatha3">Paravādika janatākata paribhāsita khamanaṃ,</p>



<p class="gathalast">Paṇamā’mahaṃ atidevata vara gotama samaṇaṃ.</p>



<p class="hangnum"><a name="para14"></a><span class="paranum">14</span>.</p>



<p class="gatha1"> Saraṇāgata bhayanāsana vajirālaya paṇibhaṃ,</p>



<p class="gatha2">Bhavasāgara patitāmita janatārana nirataṃ;</p>



<p class="gatha3">Sirasāvahaṃ amalañjali puṭapaṅkaja makulaṃ,</p>



<p class="gathalast">Paṇamā’mahaṃ akhilalāya vigataṃ muniṃ atulaṃ.</p>



<p class="hangnum"><a name="para15"></a><span class="paranum">15</span>.</p>



<p class="gatha1"> Vimalīkata janamānasa vigatāsava bhagavaṃ,</p>



<p class="gatha2">Bhavapāraga vibhavāmata sukhadāyaka satataṃ;</p>



<p class="gatha3">Paramādara garugārava vinataṃ jina payataṃ,</p>



<p class="gathalast">Padapaṅkaja rajasā mama samalaṅkuru sirasaṃ.</p>



<p class="hangnum"><a name="para16"></a><span class="paranum">16</span>.</p>



<p class="gatha1"> Pavanāhata dumapallavaṃ iva nārata capalaṃ,</p>



<p class="gatha2">Bhavalālasa malinīkataṃ ajitindriya nivahaṃ;</p>



<p class="gatha3">Cira sañcita duritāhataṃ anivārita timisaṃ,</p>



<p class="gathalast">Vimalīkuru karuṇābhara sutaraṃ mama hadayaṃ.</p>



<p class="hangnum"><a name="para17"></a><span class="paranum">17</span>.</p>



<p class="gatha1"> Adaye dayaṃ anaye nayaṃ api yo guṇaṃ aguṇe,</p>



<p class="gatha2">Ahite hitaṃ akaro kvacida api kenaci nakataṃ;</p>



<p class="gatha3">Sadaye jina sunaye guṇasadane tayi nitaraṃ,</p>



<p class="gathalast">Suhite hitacarite’nagha ramate mama hadayaṃ.</p>



<p class="hangnum"><a name="para18"></a><span class="paranum">18</span>.</p>



<p class="gatha1"> Bhavasaṅkaṭa patitenapi bhavatā cira caritaṃ,</p>



<p class="gatha2">Visame sama caraṇaṃ khalu dasapārami bharaṇaṃ;</p>



<p class="gatha3">Sarato’hani sarato nisi supinenapi satataṃ,</p>



<p class="gathalast">Ramate jina sumate tvayi sadayaṃ mama hadayaṃ.</p>



<p class="hangnum"><a name="para19"></a><span class="paranum">19</span>.</p>



<p class="gatha1"> Atiduddadaṃ adadī bhavaṃ atidukkaraṃ akarī;</p>



<p class="gatha2">Atidukkhamaṃ akhamī vata karuṇānidhi’rasamo,</p>



<p class="gatha3">Iti te guṇaṃ anaghaṃ muni sarato mama hadayaṃ,</p>



<p class="gathalast">Ramate’hani ramate nisi ramate tvayi satataṃ.</p>



<p class="hangnum"><a name="para20"></a><span class="paranum">20</span>.</p>



<p class="gatha1"> Atiduccaraṃ acarī bhavaṃ atiduddamaṃ adamī,</p>



<p class="gatha2">Atiduddayaṃ adayī vata sadayāpara hadayo;</p>



<p class="gatha3">Iti te guṇaṃ anaghaṃ muni sarato mama hadayaṃ,</p>



<p class="gathalast">Ramate’hani ramate nisi ramate tvayi satataṃ.</p>



<p class="hangnum"><a name="para21"></a><span class="paranum">21</span>.</p>



<p class="gatha1"> Atiduggamaṃ agamī bhavaṃ atidujjayaṃ ajayī,</p>



<p class="gatha2">Atidussahaṃ asahī vata samupekkhita manaso;</p>



<p class="gatha3">Iti te guṇaṃ anaghaṃ muni sarato mama hadayaṃ,</p>



<p class="gathalast">Ramate’hani ramate nisi ramate tvayi satataṃ.</p>



<p class="hangnum"><a name="para22"></a><span class="paranum">22</span>.</p>



<p class="gatha1"> Atidāruna palayānala sadisānala jalite,</p>



<p class="gatha2">Niraye vinipatito ciraṃ aghatāpita manaso;</p>



<p class="gatha3">Na sariṃ sakida api te pita bhajituṃ padanalinaṃ,</p>



<p class="gathalast">Khama gotama narasārathi tamidaṃ mama khalitaṃ.</p>



<p class="hangnum"><a name="para23"></a><span class="paranum">23</span>.</p>



<p class="gatha1"> Tiriyaggata-gatiyaṃ ciraṃ anavaṭṭhita carito,</p>



<p class="gatha2">Atiniṭṭhura vadhatajjita bhayakampita hadayo;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama purisuttama tamidaṃ mama khalitaṃ.</p>



<p class="hangnum"><a name="para24"></a><span class="paranum">24</span>.</p>



<p class="gatha1"> Paridevana nirato ciraṃ atha pettiya visaye,</p>



<p class="gatha2">Sujighacchita supipāsita parisosita jaṭhare;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama dipaduttama tamidaṃ mama khalitaṃ.</p>



<p class="hangnum"><a name="para25"></a><span class="paranum">25</span>.</p>



<p class="gatha1"> Vivaso bhusaṃ aghadūsita manasāsura visaye,</p>



<p class="gatha2">Janito ghanatimire ciraṃ atidukkhita hadayo;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama vasisattama tamidaṃ mama khalitaṃ.</p>



<p class="hangnum"><a name="para26"></a><span class="paranum">26</span>.</p>



<p class="gatha1"> Manasā cira vihitaṃ saraṃ atikibbisa caritaṃ,</p>



<p class="gatha2">Samathenatha suvirājiya taṃ asaññitaṃ upago;</p>



<p class="gatha3">Na sariṃ sakida api te pita bhajituṃ pada nalinaṃ,</p>



<p class="gathalast">Khama gotama vasipuṅgava tamidaṃ mama khalitaṃ.</p>



<p class="hangnum"><a name="para27"></a><span class="paranum">27</span>.</p>



<p class="gatha1"> Vijigucchiya duritaṃ nija vapusā kataṃ amitaṃ,</p>



<p class="gatha2">Tanu vajjitaṃ upago bhavaṃ iha bhāvita samatho;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama yatikuñjara tamidaṃ mama khalitaṃ.</p>



<p class="hangnum"><a name="para28"></a><span class="paranum">28</span>.</p>



<p class="gatha1"> Ratanattaya rahite bhusa bahulīkata durite,</p>



<p class="gatha2">Janito paravisaye budhajana nindiya carite;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama karuṇānidhi tamidaṃ mama khalitaṃ.</p>



<p class="hangnum"><a name="para29"></a><span class="paranum">29</span>.</p>



<p class="gatha1"> Janito yadi manujesupi vikalindriya nivaho,</p>



<p class="gatha2">Tanunā karacaraṇādihi vikate’niha dukhito;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama matisāgara tamidaṃ mama khalitaṃ.</p>



<p class="hangnum"><a name="para30"></a><span class="paranum">30</span>.</p>



<p class="gatha1"> Vidhināhita matibhāvana rahito tamapihito,</p>



<p class="gatha2">Visadesupi kusalādisu tathadassana vimukho;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama narakesari tamidaṃ mama khalitaṃ.</p>



<p class="hangnum"><a name="para31"></a><span class="paranum">31</span>.</p>



<p class="gatha1"> Sucirenapi bhuvi dullabhaṃ asamaṃ khaṇaṃ alabhaṃ,</p>



<p class="gatha2">Sanarāmara janatāhita sukhadaṃ muni jananaṃ;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama vadataṃvara tamidaṃ mama khalitaṃ.</p>



<p class="hangnum"><a name="para32"></a><span class="paranum">32</span>.</p>



<p class="gatha1"> Nisitāyudha vadhasajjita khaḷaniddaya hadayo,</p>



<p class="gatha2">Parahiṃsana ruci bhiṃsana yamasodara sadiso;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama munisattama tamidaṃ mama khalitaṃ.</p>



<p class="hangnum"><a name="para33"></a><span class="paranum">33</span>.</p>



<p class="gatha1"> Parasantaka haraṇe katamati bañcana bahulo,</p>



<p class="gatha2">Gharasandhika paripanthika sahasākati nirato;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama munipuṅgava tamidaṃ mama khalitaṃ.</p>



<p class="hangnum"><a name="para34"></a><span class="paranum">34</span>.</p>



<p class="gatha1"> Navayobbana madagabbita parimucchita hadayo,</p>



<p class="gatha2">Sucisajjana vijigucchiya paradārika nirato;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama karuṇābhara tamidaṃ mama khalitaṃ.</p>



<p class="hangnum"><a name="para35"></a><span class="paranum">35</span>.</p>



<p class="gatha1"> Madirāsavarata nāgarajana santata bhajito,</p>



<p class="gatha2">Garugārava hiridūrita tiriyaggata carito;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama vihatāsava tamidaṃ mama khalitaṃ.</p>



<p class="hangnum"><a name="para36"></a><span class="paranum">36</span>.</p>



<p class="gatha1"> Sapitāmaha papitāmaha nicitaṃ dhanaṃ amitaṃ,</p>



<p class="gatha2">Pitusañcitamapi nāsiya kitavo hatavibhavo;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama vijitantaka tamidaṃ mama khalitaṃ.</p>



<p class="hangnum"><a name="para37"></a><span class="paranum">37</span>.</p>



<p class="gatha1"> Vitathālika vacano parapiyasuññata karaṇo,</p>



<p class="gatha2">Pharusaṃ bhaṇaṃ atinipphala bahubhāsana nipuṇo;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama bhuvanesuta tamidaṃ mama khalitaṃ.</p>



<p class="hangnum"><a name="para38"></a><span class="paranum">38</span>.</p>



<p class="gatha1"> Parasampadaṃ abhijhāyana nirantara dukhito,</p>



<p class="gatha2">Nabhirajjhana paramo kvaci phaladassana rahito;</p>



<p class="gatha3">Na sariṃ sakidapi te pita bhajituṃ padanalinaṃ,</p>



<p class="gathalast">Khama gotama guṇasāgara tamidaṃ mama khalitaṃ.</p>



<p class="hangnum"><a name="para39"></a><span class="paranum">39</span>.</p>



<p class="gatha1"> Bhavato bhavaṃ aparāparaṃ ayatāciraṃ iti me,</p>



<p class="gatha2">Vapusā atha vacasāpi ca manasā kataṃ amitaṃ;</p>



<p class="gatha3">Khama gotama duritāpaha duritaṃ bahuvihitaṃ,</p>



<p class="gathalast">Dada me sivapadaṃ accutaṃ amataṃ bhavavigataṃ.</p>



<p class="hangnum"><a name="para40"></a><span class="paranum">40</span>.</p>



<p class="gatha1"> Timirāvuta kuṇapākula vijigucchiya pavane,</p>



<p class="gatha2">Janikāsuci jaṭhare bahu kimisantati sadane;</p>



<p class="gatha3">Asayiṃ bhavagahaṇe caraṃ ahaṃ appaṭisaraṇe,</p>



<p class="gathalast">Saranaṃ bhava bhagavaṃ mama bhavanīradhi taraṇe.</p>



<p class="hangnum"><a name="para41"></a><span class="paranum">41</span>.</p>



<p class="gatha1"> Bahi nikkhamaṃ asakiṃ bhagatiriyaṃ patha patito,</p>



<p class="gatha2">Agadaṅkara kata sallaka satakhaṇdita karaṇo;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi tarane.</p>



<p class="hangnum"><a name="para42"></a><span class="paranum">42</span>.</p>



<p class="gatha1"> Patito bahi ratipillaka tanurāmaya mathito,</p>



<p class="gatha2">Vadituṃ kimu viditumpi ca na sahaṃ matirahito;</p>



<p class="gatha3">Amariṃ bhavagahaṇe caraṃ ahaṃ apphṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para43"></a><span class="paranum">43</span>.</p>



<p class="gatha1"> Janito yadi sukhito janadayito piyajanako,</p>



<p class="gatha2">Puthuko bahuvidha-kīlananirato gadagahito;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para44"></a><span class="paranum">44</span>.</p>



<p class="gatha1"> Tarunopi hi gharabandhana gathitomita vibhavo,</p>



<p class="gatha2">Sahasā gadagahito piyabhariyāsuta viyuto;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para45"></a><span class="paranum">45</span>.</p>



<p class="gatha1"> Ajaraṃ tanuṃ abhimaññiya navayobbana vasiko,</p>



<p class="gatha2">Jarasā parimathito paraṃ ananuṭṭhita kusalo;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para46"></a><span class="paranum">46</span>.</p>



<p class="gatha1"> Nirujo dhuvaṃ arujaṃ tanuṃ abhimaññiya samado,</p>



<p class="gatha2">Kusalāsaya vimukho bhusaṃ avaso gadanihato;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para47"></a><span class="paranum">47</span>.</p>



<p class="gatha1"> Pavicintiya sakajīvitaṃ amaraṃ dhuvaṃ anighaṃ,</p>



<p class="gatha2">Iti jīvitamadagabbita matirujjhita kusalo;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para48"></a><span class="paranum">48</span>.</p>



<p class="gatha1"> Parahiṃsana dhanamosana paradārika nirato,</p>



<p class="gatha2">Dharanīpati gahito bahu vadhabandhana nihato;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para49"></a><span class="paranum">49</span>.</p>



<p class="gatha1"> Narakodaka patito giritarumatthaka galito,</p>



<p class="gatha2">Migavāḷaka gahito visadhara jātihi ḍasito;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para50"></a><span class="paranum">50</span>.</p>



<p class="gatha1"> Abhicāraka vidhikopita nisicāraka gahito,</p>



<p class="gatha2">Savisodana sahasādana pabhutīhi ca khalito;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para51"></a><span class="paranum">51</span>.</p>



<p class="gatha1"> Sayamevaca sajanopari kupito mativiyuto,</p>



<p class="gatha2">Savisādana galakantana pabhutāmita khalito;</p>



<p class="gatha3">Amariṃ bhavagahaṇe caraṃ ahaṃ appaṭisaraṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para52"></a><span class="paranum">52</span>.</p>



<p class="gatha1"> Pitupūjana niratāsaya sukhito pitudayito,</p>



<p class="gatha2">Maraṇenaca pituno bhusaṃ anusocana nirato;</p>



<p class="gatha3">Parudiṃ ciraṃ atidussaha kasire bhavagahaṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para53"></a><span class="paranum">53</span>.</p>



<p class="gatha1"> Samupaṭṭhiya janikaṃ nijaṃ abhivādana paramo,</p>



<p class="gatha2">Maraṇenaca janikāyanusaritā guṇamahimaṃ;</p>



<p class="gatha3">Parudiṃ ciraṃ atidussaha kasire bhavagahaṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para54"></a><span class="paranum">54</span>.</p>



<p class="gatha1"> Gurudevata patimānana paramo piyasuvaco,</p>



<p class="gatha2">Samupāsitacaraṇo gurumaraṇenatidukhito;</p>



<p class="gatha3">Parudiṃ ciraṃ atidussaha kasire bhavagahaṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para55"></a><span class="paranum">55</span>.</p>



<p class="gatha1"> Gharamedhitaṃ upagomitavibhavo ratibahulo,</p>



<p class="gatha2">Maraṇe piyabhariyāsutaduhitū’natikaruṇaṃ;</p>



<p class="gatha3">Parudiṃ ciraṃ atidussaha kasire bhavagahaṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para56"></a><span class="paranum">56</span>.</p>



<p class="gatha1"> Piyapubbaja sahajānuja bhagiṇidvaya maraṇe,</p>



<p class="gatha2">Nija bandhava-sakha-sissaka maraṇe pyatikaruṇaṃ;</p>



<p class="gatha3">Parudiṃ ciraṃ atidussaha kasire bhavagahaṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para57"></a><span class="paranum">57</span>.</p>



<p class="gatha1"> Jagatīpati gahaṇā ripujanatakkara haraṇā,</p>



<p class="gatha2">Saritodaka vahaṇā puthujalitānala dahaṇā;</p>



<p class="gatha3">Parudiṃ hatavibhavo ciramiha duggatigahaṇe,</p>



<p class="gathalast">Saraṇaṃ bhava bhagavaṃ mama bhavanīradhi taraṇe.</p>



<p class="hangnum"><a name="para58"></a><span class="paranum">58</span>.</p>



<p class="gatha1"> Atiduggama visamākula bhavasaṅkaṭa patite,</p>



<p class="gatha2">Byasanaṃ ciramiti dussahaṃ anubhūyapi vimitaṃ;</p>



<p class="gatha3">Na jahe sukhalavavañcitahadayo bhavatasinaṃ,</p>



<p class="gathalast">Tamapākuru karuṇānidhi tasinaṃ mama kasiṇaṃ.</p>



<p class="hangnum"><a name="para59"></a><span class="paranum">59</span>.</p>



<p class="gatha1"> Jananāvadhi maraṇaṃ viya maraṇāvadhi jananaṃ,</p>



<p class="gatha2">Ubhayenapi bhayamevahi bhavato mama niyataṃ;</p>



<p class="gatha3">Sivamevaca jananāvadhi maraṇāvadhi rahitaṃ,</p>



<p class="gathalast">Dada me sivaṃ amatandada taṃ anāsava bhagavaṃ.</p>



<p class="hangnum"><a name="para60"></a><span class="paranum">60</span>.</p>



<p class="gatha1"> Ciradikkhitamapi me manaṃ anivārita tasinaṃ,</p>



<p class="gatha2">Bhavato bhava ratipīlitaṃ ahaho kalighaṭitaṃ!</p>



<p class="gatha3">Tamato pita bhayato mamamava me bhava saraṇaṃ,</p>



<p class="gathalast">Bhagavaṃ paṭisaraṇaṃ mama bhavanīradhi taraṇaṃ.</p>





</body>
</html>