<html>
  <head>
    <META http-equiv="Content-Type" content="text/html; charset=utf-8">
    <title></title><script>
function setHitsVisibility(isVisible)
{ 
  var c = getStyleClass('hit');
  if (isVisible)
  {
    c.style.backgroundColor = 'blue';
    c.style.color = 'white';
  }
  else
  {
    c.style.backgroundColor = 'white';
    c.style.color = 'black';
  }
}

function setFootnotesVisibility(isVisible)
{
  getStyleClass('note').style.display = (isVisible ? 'inline' : 'none');
}

function getStyleClass (className) {
	for (var s = 0; s < document.styleSheets.length; s++)
	{
		if(document.styleSheets[s].rules)
		{
			for (var r = 0; r < document.styleSheets[s].rules.length; r++)
			{
				if (document.styleSheets[s].rules[r].selectorText == '.' + className)
				{
					return document.styleSheets[s].rules[r];
				}
			}
		}
		else if(document.styleSheets[s].cssRules)
		{
			for (var r = 0; r < document.styleSheets[s].cssRules.length; r++)
			{
				if (document.styleSheets[s].cssRules[r].selectorText == '.' + className)
					return document.styleSheets[s].cssRules[r];
			}
		}
	}
	
	return null;
}
</script><style>
body { 
  font-family: "Times Ext Roman", "Indic Times", "Doulos SIL", Tahoma, "Arial Unicode MS", Gentium;
  background: white;
}

span {}
.note {color: blue}
.bld {font-weight: bold; }
.paranum {font-weight: bold; }
.hit {background-color: blue; color: white; }
.context {background-color: green; color: white; }

p {
  border-top: 0in; border-bottom: 0in;
  padding-top: 0in; padding-bottom: 0in;
  margin-top: 0in; margin-bottom: 0.5cm;
}

.indent { font-size: 12pt; text-indent: 2em; margin-left: 3em;}

.bodytext { font-size: 12pt; text-indent: 2em;}

.hangnum { font-size: 12pt; text-indent: 2em;}

/* Namo tassa, and nitthita -- no unique structural distinction */
.centered { font-size: 12pt; text-align:center;}

.unindented { font-size: 12pt;}

.book { font-size: 21pt; text-align:center; font-weight: bold;}

.chapter { font-size: 18pt; text-align:center; font-weight: bold;}

.nikaya { font-size: 24pt; text-align:center; font-weight: bold;}

.title { font-size: 12pt; text-align:center; font-weight: bold;}

.subhead { font-size: 12pt; text-align:center; font-weight: bold;}

.subsubhead { font-size: 12pt; text-align:center; font-weight: bold;}

/* Gatha line 1 */
.gatha1 { font-size: 12pt; margin-bottom: 0em; margin-left: 4em;}

/* Gatha line 2 */
.gatha2 { font-size: 12pt; margin-bottom: 0em; margin-left: 4em;}

/* Gatha line 3 */
.gatha3 { font-size: 12pt; margin-bottom: 0em; margin-left: 4em;}

/* Gatha last line */
.gathalast { font-size: 12pt; margin-bottom: 0.5cm; margin-left: 4em;}
</style>
  </head>
  <body>





<p class="centered"> Namo tassa bhagavato arahato sammāsambuddhassa</p>



<p class="nikaya">Vinayapiṭake</p>



<p class="book">Pācityādiyojanā</p>



<p class="chapter">Pācittiyayojanā</p>



<p class="gatha1">Mahākāruṇikaṃ <a name="M0.0001"></a> nāthaṃ, abhinatvā samāsato;</p>



<p class="gathalast">Pācityādivaṇṇanāya, karissāmatthayojanaṃ.</p>



<p class="title">5. Pācittiyakaṇḍaṃ</p>



<p class="subhead">1. Musāvādasikkhāpada-atthayojanā</p>



<p class="bodytext"><span class="bld">Khuddakāna</span>nti <a name="V1.0001"></a> sukhumāpattipakāsakattā appakānaṃ, gaṇanato vā pacurattā bahukānaṃ. Yesaṃ sikkhāpadānanti sambandho. ‘‘Yesa’’nti padaṃ ‘‘saṅgaho’’ti pade sāmyatthachaṭṭhī. Saṅgahīyate <span class="bld">saṅgaho</span><a name="V1.0002"></a>. ‘‘Navahi vaggehī’’tipadaṃ ‘‘saṅgaho, suppatiṭṭhito’’ti padadvaye karaṇaṃ. <span class="bld">Dānī</span>ti kālavācako sattamyantanipāto idāni-pariyāyo, imasmiṃ kāleti attho. <span class="bld">Tesa</span>nti khuddakānaṃ, ayaṃ vaṇṇanāti sambandho. <span class="bld">Bhavatī</span>ti ettha ti-saddo ekaṃsatthe anāgatakāliko hoti ‘‘nirayaṃ nūna gacchāmi, ettha me natthi saṃsayo’’tiādīsu (jā. 2.22.331) viya. Kiñcāpettha hi yathā ekaṃsavācako nūnasaddo atthi, na evaṃ ‘‘bhavatī’’ti pade, atthato pana ayaṃ vaṇṇanā nūna bhavissatīti attho gahetabbo. Atha vā avassambhāviyatthe anāgatakālavācako hoti ‘‘dhuvaṃ buddho bhavāmaha’’ntiādīsu (bu. vaṃ. 2.109-114) viya. Kāmañhettha yathā avassambhāviyatthavācako dhuvasaddo atthi, na evaṃ ‘‘bhavatī’’ti pade, atthato pana dhuvaṃ bhavissati ayaṃ vaṇṇanāti attho gahetabboti daṭṭhabbaṃ.</p>



<p class="bodytext"><a name="para1"></a><span class="paranum">1</span>. <span class="bld">‘‘Tatthā’’</span>ti <a name="M0.0002"></a> padaṃ ‘‘musāvādavaggassā’’ti pade niddhāraṇasamudāyo, tesu navasu vaggesūti attho. Paṭhamasikkhāpadeti vā, tesu khuddakesu sikkhāpadesūti attho. <span class="bld">Sakyānaṃ putto</span>ti bhaginīhi saṃvāsakaraṇato lokamariyādaṃ chindituṃ, jātisambhedato vā rakkhituṃ sakkuṇantīti <span class="bld">sakyā</span>. Sākavanasaṇḍe nagaraṃ māpentīti vā sakyā, pubbarājāno. Tesaṃ vaṃse bhūtattā etarahipi rājāno sakyā nāma, tesaṃ puttoti attho. ‘‘Buddhakāle’’ti padaṃ ‘‘pabbajiṃsū’’ti pade ādhāro. Sakyakulato nikkhamitvāti sambandho. <span class="bld">‘‘Vādakkhitto’’</span>tyādinā vādena khitto, vādamhi vāti atthaṃ dasseti. <span class="bld">Yatra yatrā</span>ti yassaṃ yassaṃ diṭṭhiyaṃ pavattatīti sambandho. <span class="bld">Avajānitvā</span>ti paṭissavena viyogaṃ katvā. Avasaddo hi viyogatthavācako. ‘‘Apajānitvā’’tipi pāṭho, paṭiññātaṃ apanītaṃ katvāti attho. <span class="bld">Dosa</span>nti ayuttidosaṃ, sallakkhento hutvāti sambandho. <span class="bld">Kathento kathento</span>ti antasaddo mānasaddakāriyo. Kathiyamāno kathiyamānoti hi attho. <span class="bld">Paṭijānitvā</span>ti paṭiññātaṃ katvā. <span class="bld">Ānisaṃsa</span>nti niddosaṃ guṇaṃ. Paṭipubbo carasaddo paṭicchādanatthoti āha ‘‘paṭicarati paṭicchādetī’’ti. ‘‘Kiṃ pana rūpaṃ niccaṃ vā aniccaṃ vā’’ti vutte ‘‘anicca’’nti vadati. Kasmāti vutte ‘‘jānitabbato’’ti vadati. Yadi evaṃ nibbānampi jānitabbattā aniccaṃ nāma siyāti vutte attano hetumhi dosaṃ disvā ahaṃ ‘‘jānitabbato’’ti hetuṃ na vadāmi, ‘‘jātidhammato’’ti pana vadāmi. Tayā pana dussutattā evaṃ vuttanti vatvā aññenaññaṃ paṭicarati. ‘‘Kurundiya’’nti padaṃ ‘‘vutta’’nti pade ādhāro. <span class="bld">Etassā</span>ti ‘‘rūpaṃ aniccaṃ jānitabbato’’ti vacanassa. <span class="bld">Tatrā</span>ti kurundiyaṃ. <span class="bld">Tassā</span>ti paṭijānanāvajānanassa. ‘‘Paṭicchādanattha’’nti padaṃ ‘‘bhāsatī’’tipade sampadānaṃ. ‘‘Mahāaṭṭhakathāya’’ntipadaṃ ‘‘vutta’’nti pade ādhāro. ‘‘Divāṭṭhānādīsū’’ti padaṃ upanetabbaṃ. Idaṃ ‘‘asukasmiṃ nāmapadese’’ti pade niddhāraṇasamudāyo.</p>



<p class="bodytext"><a name="para3"></a><span class="paranum">3</span>. Sammā <a name="V1.0003"></a> vadati anenāti <span class="bld">saṃvādanaṃ,</span> ujujātikacittaṃ, na saṃvādanaṃ <span class="bld">visaṃvādanaṃ,</span> vañcanādhippāyavasappavattaṃ cittanti dassento āha ‘‘visaṃvādanacitta’’nti. ‘‘Vācā’’tyādinā vacati etāyāti <span class="bld">vācā</span>ti atthaṃ dasseti<a name="M0.0003"></a>. <span class="bld">Hī</span>ti daḷhīkaraṇajotakaṃ, tadaminā saccanti attho. ‘‘Vācāyevā’’ti padaṃ ‘‘byappatho’’ti pade tulyatthaṃ, ‘‘vuccatī’’ti pade kammaṃ. Pathasaddaparattā vācāsaddassa byādeso kato. Suddhacetanā kathitāti sambandho. <span class="bld">Taṃsamuṭṭhitasaddasahitā</span>ti tāya cetanāya samuṭṭhitena saddena saha pavattā cetanā kathitāti yojanā.</p>



<p class="bodytext">‘‘Eva’’nti padaṃ ‘‘dassetvā’’ti pade nidassanaṃ, karaṇaṃ vā. ‘‘Dassetvā’’ti padaṃ ‘‘dassento āhā’’ti padadvaye pubbakālakiriyā. <span class="bld">Ante</span>ti ‘‘vācā’’tiādīnaṃ pañcannaṃ padānaṃ avasāne. <span class="bld">‘‘Āhā’’</span>ti ettha vattamāna-tivacanassa akāro paccuppannakālavācakena ‘‘idānī’’ti padena yojitattā. ‘‘Tatthā’’ti padaṃ ‘‘attho veditabbo’’ti pade ādhāro. <span class="bld">Etthā</span>ti ‘‘adiṭṭhaṃ diṭṭhaṃ me’’tiādīsu. ‘‘Pāḷiya’’nti padaṃ ‘‘desanā katā’’ti pade ādhāro. Nissitaviññāṇavasena avatvā nissayapasādavasena ‘‘cakkhunā diṭṭha’’nti vuttanti āha ‘‘oḷārikenevā’’ti.</p>



<p class="bodytext"><a name="para4"></a><span class="paranum">4</span>. <span class="bld">Tassā</span>ti ‘‘tīhākārehī’’tiādivacanassa. ‘‘Attho’’ti padaṃ ‘‘veditabbo’’ti pade kammaṃ. <span class="bld">Hī</span>ti visesajotakaṃ, visesaṃ kathayissāmīti attho. <span class="bld">Tatthā</span>ti catutthapārājike. <span class="bld">Idhā</span>ti imasmiṃ sikkhāpade.</p>



<p class="bodytext"><a name="para9"></a><span class="paranum">9</span>. <span class="bld">Ādīnampī</span>ti pisaddo sampiṇḍanattho.</p>



<p class="bodytext"><a name="para11"></a><span class="paranum">11</span>. Mandasaddo jaḷatthavācakoti āha ‘‘mandattā jaḷattā’’ti. Yo pana aññaṃ bhaṇatīti sambandho. ‘‘Sāmaṇerenā’’ti padaṃ ‘‘vutto’’ti pade kattā. Apisaddo pucchāvācako, ‘‘passitthā’’ti padena yojetabbo, api passitthāti attho. ‘‘Adiṭṭhaṃ diṭṭhaṃ me’’tiādivacanato aññā pūraṇakathāpi tāva atthīti dassento āha ‘‘aññā pūraṇakathā nāma hotī’’ti. Appatāya ūnassa atthassa pūraṇavasena pavattā kathā <span class="bld">pūraṇakathā</span>. Esā pūraṇakathā <a name="M0.0004"></a> nāma kāti āha ‘‘eko’’tiādi. Esā hi gāme appakampi telaṃ vā pūvakhaṇḍaṃ vā passitvā vā labhitvā vā bahukaṃ katvā pūraṇavasena kathitattā pūraṇakathā nāma. Bahukāni telāni vā pūve vā passantopi labhantopi appakaṃ katvā ūnavasena kathitattā <a name="V1.0004"></a> ūnakathāpi atthīti sakkā vattuṃ. Aṭṭhakathāsu pana avuttattā vīmaṃsitvā gahetabbaṃ. Bahukāya pūraṇassa atthassa ūnavasena pavattā kathā <span class="bld">ūnakathā</span>ti viggaho kātabboti. Paṭhamaṃ.</p>



<p class="subhead">2. Omasavāda sikkhāpadaṃ</p>



<p class="bodytext"><a name="para12"></a><span class="paranum">12</span>. Dutiye masadhātu vijjhanatthe pavattati ‘‘omaṭṭhaṃ ummaṭṭha’’ntiādīsu (saṃ. ni. aṭṭha. 1.1.21) viyāti dassento āha ‘‘omasantīti ovijjhantī’’ti.</p>



<p class="bodytext"><a name="para13"></a><span class="paranum">13</span>. ‘‘Idaṃ vatthu’’nti padaṃ ‘‘āharī’’ti pade kammaṃ. Nanditabboti <span class="bld">nando</span> vaṇṇabalādi, so etassatthīti nandī. Visālāni mahantāni visāṇāni etassatthīti <span class="bld">visālo,</span> nandī ca so visālo ceti <span class="bld">nandivisālo</span>ti vacanatthaṃ dasseti ‘‘nandivisālo nāmā’’tiādinā. <span class="bld">So</span>ti nandivisālo, ‘‘āhā’’ti pade kattā. <span class="bld">Tatthevā</span>ti yuñjitaṭṭhāneyeva. <span class="bld">Ahetukapaṭisandhikālepī</span>ti pi-saddo anuggahatthavācako, pageva dvihetuka tihetuka paṭisandhikāleti attho. ‘‘Tena cā’’ti cakārassa avuttasampiṇḍanatthattā ‘‘attano kammena cā’’ti atthaṃ sampiṇḍetīti āha ‘‘attano kammena cā’’ti. <span class="bld">Attano</span>ti nandivisālassa.</p>



<p class="bodytext"><a name="para15"></a><span class="paranum">15</span>. <span class="bld">Etthā</span>ti etissaṃ padabhājaniyaṃ, ‘‘āhā’’ti pade ādhāro. ‘‘Yasmā’’ti padaṃ vibhajitukāmo’’ti pade hetu. Aṭṭhuppattiyaṃyeva ‘‘hīnenāpī’’ti vatvā padabhājaniyaṃ avuttattā idaṃ vuttanti daṭṭhabbaṃ. <span class="bld">Veṇukārajātī</span>ti vilīvakārajāti. <span class="bld">Nesādajātī</span>ti ettha kevaṭṭajātipi saṅgahitā.</p>



<p class="bodytext">Pu vuccati karīsaṃ, taṃ kusati apanetīti <span class="bld">pukkuso</span>. Pupphaṃ vuccati karīsaṃ, kusumaṃ vā, taṃ chaḍḍetīti <span class="bld">pupphachaḍḍako</span>.</p>



<p class="bodytext">Kuṭati <a name="M0.0005"></a> chindatīti <span class="bld">koṭṭho,</span> soyeva <span class="bld">koṭṭhako</span>. Yakārabhakāre ekato yojetvā ‘‘yabhā’’ti yo akkoso atthi, eso hīno nāma akkosoti yojanā.</p>



<p class="bodytext"><a name="para16"></a><span class="paranum">16</span>. <span class="bld">Sabbapadesū</span>ti nāmādīsu sabbapadesu. <span class="bld">Etthā</span>ti imasmiṃ sikkhāpade. <span class="bld">Alika</span>nti asaccaṃ, micchāvācanti sambandho. Yopi vadatīti yojanā.</p>



<p class="bodytext"><a name="para26"></a><span class="paranum">26</span>. <span class="bld">Pariharitvā</span>ti <a name="V1.0005"></a> parimukhaṃ kathanaṃ apanetvā. Davaṃ parihāsaṃ kāmetīti <span class="bld">davakāmo,</span> tassa bhāvo <span class="bld">davakamyaṃ,</span> taṃyeva <span class="bld">davakamyatā</span>. Anupasampannanti ettha akārassa sadisatthamaggahetvā aññatthova gahetabboti āha ‘‘ṭhapetvā bhikkhu’’ntiādi. Yadi hi sadisattho bhaveyya, sāmaṇerova anupasampanno nāma siyā saṇṭhānena ca purisabhāvena ca sadisattā, tasmā aññatthova gahetabboti daṭṭhabbaṃ. <span class="bld">Sabbasattā</span>ti ettha <span class="bld">sabba</span>saddo anavasesattho manusse upādāya vacanatthajānanājānanapakatikānaṃ sabbasattānampi gahitattā.</p>



<p class="bodytext"><a name="para35"></a><span class="paranum">35</span>. Atthapurekkhāro nāmāti veditabboti sambandho. Sikkhāpadamapekkhiya napuṃsakaliṅgavasena ‘‘kiriya’’ntiādi vuttaṃ. Āpattimapekkhiya itthiliṅgavasena ‘‘kiriyā’’tiādi vuttaṃ. Vajjakammasaddā sikkhāpadamapekkhantāpi āpatti, mapekkhantāpi niyatanapuṃsakaliṅgattā napuṃsakāyeva, tasmā te dve āpattiṭṭhāne na vuttāti daṭṭhabbanti. Dutiyaṃ.</p>



<p class="subhead">3. Pesuññasikkhāpadaṃ</p>



<p class="bodytext"><a name="para36"></a><span class="paranum">36</span>. Tatiye ‘‘jātabhaṇḍanāna’’nti vattabbe agyāhitotiādīsu viya visesanaparanipātavasena ‘‘bhaṇḍanajātāna’’nti vuttanti āha ‘‘sañjātabhaṇḍanāna’’nti. ‘‘Pubbabhāgo’’ti vatvā tassa sarūpaṃ dasseti ‘‘iminā ca iminā cā’’tiādinā. Viruddhaṃ vadati etenāti <span class="bld">vivādo,</span> viggāhikakathā<a name="M0.0006"></a>, taṃ āpannāti <span class="bld">vivādāpannā,</span> tesaṃ. Pisati sañcuṇṇetīti <span class="bld">pisuṇo,</span> puggalo, tassa idanti <span class="bld">pesuññaṃ,</span> vacananti atthaṃ dassento āha ‘‘pesuññanti pisuṇavāca’’nti.</p>



<p class="bodytext"><a name="para37"></a><span class="paranum">37</span>. <span class="bld">Bhikkhupesuññe</span>ti bhikkhūnaṃ santikaṃ upasaṃhaṭe pesuññavacaneti chaṭṭhīsamāso.</p>



<p class="bodytext"><a name="para38"></a><span class="paranum">38</span>. ‘‘Disvā’’ti padaṃ ‘‘bhaṇantassā’’ti pade pubbakālakiriyā, dassanaṃ hutvāti attho. Tatiyaṃ.</p>



<p class="subhead">4. Padasodhammasikkhāpadaṃ</p>



<p class="bodytext"><a name="para44"></a><span class="paranum">44</span>. Catutthe paṭimukhaṃ ādarena suṇantīti <span class="bld">patissā,</span> na patissā <span class="bld">appatissā</span>ti dassento āha ‘‘appatissavā’’ti.</p>



<p class="bodytext"><a name="para45"></a><span class="paranum">45</span>. ‘‘Padaso’’ti <a name="V1.0006"></a> ettha so-paccayo vicchatthavācakoti āha ‘‘padaṃ pada’’nti. <span class="bld">Tatthā</span>ti tesu catubbidhesu. Padaṃ nāma idha atthajotakaṃ vā vibhatyantaṃ vā na hoti, atha kho lokiyehi lakkhito gāthāya catutthaṃso pādova adhippetoti āha ‘‘padanti eko gāthāpādo’’ti. Anu pacchā vuttapadattā dutiyapādo <span class="bld">anupadaṃ</span> nāma. Anu sadisaṃ byañjanaṃ <span class="bld">anubyañjana</span>nti atthaṃ dasseti ‘‘anubyañjana’’ntiādinā. Byañjanasaddo pada-pariyāyo. Yaṃkiñci padaṃ anubyañjanaṃ nāma na hoti, purimapadena pana sadisaṃ pacchimapadameva anubyañjanaṃ nāma.</p>



<p class="bodytext">Vācento hutvā niṭṭhāpetīti yojanā. ‘‘Ekamekaṃ pada’’nti padaṃ ‘‘niṭṭhāpetī’’ti pade kāritakammaṃ. ‘‘Therenā’’ti padaṃ ‘‘vutte’’ti pade kattā, ‘‘ekato’’ti pade sahattho. Sāmaṇero apāpuṇitvā bhaṇatīti sambandho. <span class="bld">Mattamevā</span>ti ettha evasaddo mattasaddassa avadhāraṇatthaṃ dasseti, tena pakāraṃ paṭikkhipati. ‘‘Anicca’’nti ca ‘‘aniccā’’ti ca dvinnaṃ padānaṃ satipi liṅgavisesatte anubyañjanattā āpattimokkho natthīti āha ‘‘anubyañjanagaṇanāya pācittiyā’’ti.</p>



<p class="bodytext"><span class="bld">Brahmajālādīnī</span>ti <a name="M0.0007"></a> ettha ādisaddena sāmaññaphalasuttādīni dīghasuttāni (dī. ni. 1.150 ādayo) saṅgahitāni. Casaddena oghataraṇasuttādīni saṃyuttasuttāni (saṃ. ni. 1.1) ca cittapariyādānasuttādīni aṅguttarasuttāni (a. ni. 1.2 ādayo) ca saṅgahitāni. <span class="bld">So</span>ti devatābhāsito veditabboti yojanā.</p>



<p class="bodytext">Kiñcāpi vadatīti sambandho. Ettha ca kiñcāpisaddo garahatthavācako, panasaddo anuggahatthavācako. <span class="bld">Meṇḍakamilindapañhesū</span>ti meṇḍakapañhe ca milindapañhe ca. <span class="bld">Ya</span>nti suttaṃ vuttanti sambandho. Ārammaṇakathā buddhikakathā daṇḍakakathā ñāṇavatthukathāti yojetabbaṃ peyyālavasena vuttattā. Imāyo pakaraṇāni nāmāti vadanti. Mahāpaccariyādīsu vatvā pariggahitoti yojanā. <span class="bld">Ya</span>nti suttaṃ.</p>



<p class="bodytext"><a name="para48"></a><span class="paranum">48</span>. <span class="bld">Tatrā</span>ti ‘‘ekato uddisāpento’’ti vacane. <span class="bld">Uddisāpentī</span>ti ācariyaṃ desāpenti bahukattāramapekkhiya bahuvacanavasena vuttaṃ. <span class="bld">Tehī</span>ti upasampannānupasampannehi. <span class="bld">Dvepī</span>ti upasampanno ca anupasampanno ca.</p>



<p class="bodytext"><span class="bld">Upacāra</span>nti <a name="V1.0007"></a> dvādasahatthūpacāraṃ. <span class="bld">Yesa</span>nti bhikkhūnaṃ. <span class="bld">Palāyanakagantha</span>nti parivajjetvā gacchantaṃ pakaraṇaṃ. Sāmaṇero gaṇhātīti yojanā.</p>



<p class="bodytext"><span class="bld">Opātetī</span>ti avapāteti, gaḷitāpetīti attho. <span class="bld">Suttepī</span>ti veyyākaraṇasuttepi. <span class="bld">Ta</span>nti yebhuyyena paguṇaganthaṃ. <span class="bld">Parisaṅkamāna</span>nti sārajjamānaṃ. Yaṃ pana vacanaṃ vuttanti sambandho. <span class="bld">Kiriyasamuṭṭhānattā</span>ti imassa sikkhāpadassa kiriyasamuṭṭhānattāti. Catutthaṃ.</p>



<p class="subhead">5. Sahaseyyasikkhāpadaṃ</p>



<p class="bodytext"><a name="para49"></a><span class="paranum">49</span>. Pañcame muṭṭhā sati etesanti <span class="bld">muṭṭhassatī</span>. Natthi sampajānaṃ etesanti <span class="bld">asampajānā. Bhavaṅgotiṇṇakāle</span>ti niddokkamanakāle.</p>



<p class="bodytext"><a name="para50"></a><span class="paranum">50</span>. ‘‘Pakatiyā’’ti padaṃ ‘‘dentī’’ti pade visesanaṃ. Te bhikkhū dentīti sambandho. ‘‘Gāravenā’’ti padañca ‘‘sikkhākāmatāyā’’ti padañca ‘‘dentī’’ti pade hetu. Sīsassa upadhānaṃ <span class="bld">ussīsaṃ,</span> tassa karīyate <span class="bld">ussīsakaraṇaṃ</span><a name="M0.0008"></a>, taṃyeva attho payojanaṃ <span class="bld">ussīsakaraṇattho,</span> tadatthāya. <span class="bld">Tatrā</span>ti purimavacanāpekkhaṃ, ‘‘sikkhākāmatāyā’’ti vacaneti attho. Nidassananti seso. Atha vā <span class="bld">sikkhākāmatāyā</span>ti paccatte bhummavacanaṃ. ‘‘Idampissa hoti sīlasmi’’ntiādīsu (dī. ni. 1.195 ādayo) viya. Idampi sikkhākāmatāya ayaṃ sikkhākāmatā sikkhākāmabhāvo hotīti yojanā. Esa nayo ‘‘tatridaṃ samantapāsādikāya samantapāsādikattasmi’’ntiādīsupi. Bhikkhū khipantīti yojanā. <span class="bld">Ta</span>nti āyasmantaṃ rāhulaṃ. <span class="bld">Athā</span>ti khipanato pacchā. <span class="bld">Ida</span>nti vatthu. Sammuñcanikacavarachaḍḍanakāni sandhāya vuttaṃ. Tenāyasmatā rāhulena pātitaṃ nu khoti yojanā. So panāyasmā gacchatīti sambandho. <span class="bld">Aparibhogā aññesa</span>nti aññehi na paribhuñjitabbā.</p>



<p class="bodytext"><a name="para51"></a><span class="paranum">51</span>. <span class="bld">Hī</span>ti saccaṃ, yasmā vā. Sayanaṃ <span class="bld">seyyā,</span> kāyapasāraṇakiriyā, sayanti etthāti <span class="bld">seyyā,</span> mañcapīṭhādi. Tadubhayampi ekasesena vā sāmaññaniddesena vā ekato katvā ‘‘sahaseyya’’nti vuttanti dassento āha ‘‘seyyā’’tiādi. <span class="bld">Tatthā</span>ti dvīsu seyyāsu. <span class="bld">Tasmā</span>ti yasmā dve seyyā dassitā, tasmā. ‘‘Sabbacchannā’’tiādinā lakkhaṇaṃ vuttanti yojanā. <span class="bld">Pākaṭavohāra</span>nti loke viditaṃ vacanaṃ. <span class="bld">Dussakuṭiya</span>nti dussena chāditakuṭiyaṃ. Aṭṭhakathāsu yathāvutte pañcavidhacchadaneyeva gayhamāne ko dosoti āha ‘‘pañcavidhacchadaneyevā’’tiādi. Yaṃ pana <a name="V1.0008"></a> senāsanaṃ parikkhittanti sambandho. <span class="bld">Pākārena vā</span>ti iṭṭhakasilādārunā vā. <span class="bld">Aññena vā</span>ti kilañjādinā vā. <span class="bld">Vatthenapī</span>ti pisaddo pageva iṭṭhakādināti dasseti. <span class="bld">Yassā</span>ti senāsanasaṅkhātāya seyyāya. Uparīti vā samantatoti vā yojanā. Ekena dvārena pavisitvā sabbapāsādassa vaḷañjitabbataṃ sandhāya vuttaṃ ‘‘ekūpacāro’’ti. Satagabbhaṃ vā catussālaṃ ekūpacāraṃ hotīti sambandho. <span class="bld">Ta</span>nti senāsanasaṅkhātaṃ seyyaṃ.</p>



<p class="bodytext"><span class="bld">Tatthā</span>ti senāsanasaṅkhātāyaṃ seyyāyaṃ. Sambahulā sāmaṇerā sace honti, eko bhikkhu sace hotīti yojanā. ‘‘Sāmaṇerā’’ti <a name="M0.0009"></a> idaṃ paccāsannavasena vuttaṃ, upalakkhaṇavasena vā aññehipi sahaseyyānaṃ āpattisambhavato. Teti sāmaṇerā. <span class="bld">Sabbesa</span>nti bhikkhūnaṃ. <span class="bld">Tassā</span>ti sāmaṇerassa. <span class="bld">Eseva nayo</span>ti eso eva nayo, na añño nayoti attho. Atha vā <span class="bld">eseva nayo</span>ti eso iva nayo, eso etādiso nayo iva ayaṃ nayo daṭṭhabboti attho.</p>



<p class="bodytext"><span class="bld">Api cā</span>ti ekaṃsena. <span class="bld">Etthā</span>ti imasmiṃ sikkhāpade. <span class="bld">Catukka</span>nti ekāvāsaekānupasampannaṃ, ekāvāsanānupasampannaṃ, nānāvāsaekānupasampannaṃ, nānāvāsanānupasampannanti catusamūhaṃ, catuparimāṇaṃ vā. <span class="bld">Yo</span>ti bhikkhu. <span class="bld">Hi</span>saddo vitthārajotako, taṃ vacanaṃ vitthārayissāmīti attho, vitthāro mayā vuccateti vā. <span class="bld">Devasika</span>nti divase divase. <span class="bld">Ṇika</span>paccayo hi vicchatthavācako. Yopi sahaseyyaṃ kappeti, tassāpi āpattīti yojetabbo. <span class="bld">Tatrā</span>ti ‘‘tiracchānagatenāpī’’ti vacane.</p>



<p class="gatha1">‘‘Apadānaṃ ahimacchā, dvipadānañca kukkuṭī;</p>



<p class="gathalast">Catuppadānaṃ majjārī, vatthu pārājikassimā’’ti. (pārā. aṭṭha. 1.55);</p>



<p class="bodytext">Imaṃ gāthaṃ sandhāya vuttaṃ ‘‘vuttanayenevā’’ti. <span class="bld">Tasmā</span>ti yasmā veditabbo, tasmā. <span class="bld">Godhā</span>ti kuṇḍo. <span class="bld">Biḷālo</span>ti ākhubhujo. <span class="bld">Maṅguso</span>ti nakulo.</p>



<p class="bodytext">Asambaddhabhittikassa katapāsādassāti yojanā. <span class="bld">Tulā</span>ti ettha tulā nāma thambhāna, mupari dakkhiṇuttaravitthāravasena ṭhapito dāruviseso thalati thambhesu patiṭṭhātīti katvā. Tā pana heṭṭhimaparicchedato tisso, ukkaṭṭhaparicchedena pana pañcasattanavādayo. Nānūpacāre pāsādeti sambandho.</p>



<p class="bodytext"><span class="bld">Vāḷasaṅghāṭādīsū</span>ti <a name="V1.0009"></a> vāḷarūpaṃ dassetvā katesu saṅghāṭādīsu. Ādisaddena tulaṃ saṅgaṇhāti. Ettha ca <span class="bld">saṅghāṭo</span> nāma tulāna, mupari pubbapacchimāyāmavasena ṭhapito kaṭṭhaviseso sammā ghaṭenti ettha gopānasyādayoti <a name="M0.0010"></a> katvā. Te pana tayo honti. <span class="bld">Nibbakosabbhantare</span>ti chadanakoṭiabbhantare. Parimaṇḍalaṃ vā caturassaṃ vā senāsanaṃ hotīti sambandho. <span class="bld">Tatrā</span>ti tasmiṃ senāsane. Aparicchinno gabbhassa upacāro etesanti <span class="bld">aparicchinnagabbhūpacārā</span> sabbagabbhā, te pavisantīti attho. Nipannānaṃ bhikkhūnanti yojanā. <span class="bld">Tatrā</span>ti tasmiṃ pamukhe. Pamukhassa sabbacchannattā, sabbaparicchannattā ca āpattiṃ karotīti yojanā. Nanu pamukhe channameva atthi, no paricchannanti āha ‘‘gabbhaparikkhepo’’tiādi. <span class="bld">Hī</span>ti saccaṃ.</p>



<p class="bodytext">Yaṃ pana andhakaṭṭhakathāyaṃ vuttanti sambandho. <span class="bld">Jagatī</span>ti pathaviyā ca mandirālindavatthussa ca nāmametaṃ. Idha pana mandirālindavatthusaṅkhātā bhūbhedā gahitā. <span class="bld">Tatthā</span>ti andhakaṭṭhakathāyaṃ. Kasmā pāḷiyā na sametīti āha ‘‘dasahatthubbedhāpī’’tiādi. <span class="bld">Hī</span>ti yasmā. <span class="bld">Tatthā</span>ti andhakaṭṭhakathāyaṃ. Yepi mahāpāsādā hontīti yojanā. <span class="bld">Tesupī</span>ti mahāpāsādesupi.</p>



<p class="bodytext">Sudhāchadanamaṇḍapassāti ettha <span class="bld">‘‘sudhā’’</span>ti idaṃ upalakkhaṇavasena vuttaṃ yena kenaci chadanamaṇḍapassāpi adhippetattā. Maṇḍaṃ vuccati sūriyarasmi, taṃ pāti rakkhati, tato vā jananti <span class="bld">maṇḍapaṃ</span>. Nanu ekūpacāraṃ hoti pākārassa chiddattāti āha ‘‘na hī’’tiādi. <span class="bld">Hī</span>ti saccaṃ, yasmā vā. Vaḷañjanatthāya evāti evakāro yojetabbo. Tenāha ‘‘na vaḷañjanūpacchedanatthāyā’’ti. Atha vā ‘‘saddantaratthāpohanena saddo atthaṃ vadatī’’ti (udā. aṭṭha. 1; dī. ni. ṭi. 1.1; ma. ni. ṭī. 1.mūlapariyāyasuttavaṇṇanā; saṃ. ni. ṭī. 1.1.oghataraṇasuttavaṇṇanā; a. ni. ṭī. 1.1.rupādivaggavaṇṇanā) vuttattā ‘‘na vaḷañjanūpacchedanatthāyā’’ti vuttaṃ. <span class="bld">Kavāṭa</span>nti ettha dvārameva adhippetaṃ pariyāyena vuttattā, asati ca dvāre kavāṭassābhāvato. Saṃvaraṇavivaraṇakāle kavati saddaṃ karotīti <span class="bld">kavāṭaṃ</span>.</p>



<p class="bodytext"><span class="bld">Tatrā</span>ti ‘‘ekūpacārattā’’ti vacane. <span class="bld">Yassā</span>ti paravādino. Anuyogo siyāti yojanā. <span class="bld">Idhā</span>ti imasmiṃ sahaseyyasikkhāpade, vuttanti sambandho. <span class="bld">Tatthā</span>ti pihitadvāre gabbhe. <span class="bld">So</span>ti paravādī. Sabbacchannattā āpatti iti vutteti yojanā. Eseva nayo <a name="M0.0011"></a> ‘‘sabbaparicchannatā na hotī’’ti etthāpi. <span class="bld">Paccāgamissatī</span>ti pati āgamissati, puna āgamissatīti attho.</p>



<p class="bodytext"><span class="bld">Byañjanamattenevā</span>ti ‘‘sabbacchannā’’tiādiakkharapadamatteneva, na atthavasena. ‘‘Evañca satī’’ti <a name="V1.0010"></a> iminā abyāpitadosaṃ dasseti. <span class="bld">Tato</span>ti anāpattito, parihāyeyyāti sambandho. <span class="bld">Tasmā</span>ti yasmā aniyatesu vuttaṃ, tasmā. <span class="bld">Tatthā</span>ti aniyatesu. <span class="bld">Idhāpī</span>ti imasmiṃ sikkhāpadepi. <span class="bld">Yaṃ ya</span>nti senāsanaṃ. <span class="bld">Sabbatthā</span>ti sabbesu senāsanesu, sahaseyyāpatti hotīti sambandho.</p>



<p class="bodytext"><a name="para53"></a><span class="paranum">53</span>. Dvīsu aṭṭhakathāvādesu mahāaṭṭhakathāvādova yuttoti so pacchā vutto.</p>



<p class="bodytext"><span class="bld">Imināpī</span>ti senambamaṇḍapenāpi. <span class="bld">Eta</span>nti jagatiyā aparikkhittataṃ. <span class="bld">Yathā</span>ti yaṃsaddattho tatiyantanipāto, yena senambamaṇḍapenāti atthoti. Pañcamaṃ.</p>



<p class="subhead">6. Dutiyasahaseyyasikkhāpadaṃ</p>



<p class="bodytext"><a name="para55"></a><span class="paranum">55</span>. Chaṭṭhe āgantukā vasanti etthāti <span class="bld">āvasatho,</span> āvasatho ca so agārañceti <span class="bld">āvasathāgāra</span>nti dassento āha ‘‘āgantukānaṃ vasanāgāra’’nti. Manussānaṃ santikā vacanaṃ sutvāti vacanaseso yojetabbo. <span class="bld">Sāṭaka</span>nti uttarasāṭakaṃ, nivatthavatthantipi vadanti. <span class="bld">Accāgammā</span>ti tvāpaccayantapadassa sambandhaṃ dassetumāha ‘‘pavatto’’ti. Yathā omasavādasikkhāpade akkosetukāmatāya khattiyaṃ ‘‘caṇḍālo’’ti vadato alikaṃ bhaṇatopi musāvādasikkhāpadena anāpatti, omasavādasikkhāpadeneva āpatti, evamidhāpi mātugāmena saha sayato paṭhamasahaseyyasikkhāpadena anāpatti, imināva āpattīti daṭṭhabbanti. Chaṭṭhaṃ.</p>



<p class="subhead">7. Dhammadesanāsikkhāpadaṃ</p>



<p class="bodytext"><a name="para60"></a><span class="paranum">60</span>. Sattame <a name="M0.0012"></a> <span class="bld">mahādvāre</span>ti bahi ṭhite mahādvāre. Āgamma, pavisitvā vā vasanaṭṭhānattā ovarako āvasatho nāmāti āha ‘‘ovarakadvāre’’ti. <span class="bld">Suniggatenā</span>ti suṭṭhu bahi nikkhamitvā gatena saddena. ‘‘Aññātu’’nti padassa ‘‘na ñātu’’nti atthaṃ paṭikkhipanto āha ‘‘ājānitu’’nti. Iminā nakāravikāro aiti nipāto na hoti, āiti upasaggoti pana dasseti. ‘‘Viññunā purisenā’’ti ettakameva avatvā ‘‘purisaviggahenā’’ti vadanto manussapurisaviggahaṃ gahetvā ṭhitena yakkhena petena tiracchānagatena saddhiṃ ṭhitāya mātugāmassa desetuṃ na vaṭṭatīti dasseti. <span class="bld">Na yakkhenā</span>ti yakkhena saddhiṃ ṭhitāya mātugāmassa desetuṃ na vaṭṭatīti yojanā. Esa nayo ‘‘na petena, na tiracchānagatenā’’ti etthāpi.</p>



<p class="bodytext"><a name="para66"></a><span class="paranum">66</span>. <span class="bld">Chappañcavācāhī</span>ti <a name="V1.0011"></a> ettha ‘‘pañcā’’ti vācāsiliṭṭhavasena vuttaṃ kassaci payojanassābhāvā. <span class="bld">Tatthā</span>ti ‘‘chappañcavācāhī’’ti pade. Eko gāthāpādo ekā vācāti vadanto cuṇṇiye vibhatyantaṃ ekaṃ padaṃ ekā vācā nāmāti dasseti, atthajotakapadaṃ vā vākyapadaṃ vā na gahetabbaṃ. ‘‘Ekaṃ padaṃ pāḷito, pañca aṭṭhakathāto’’ti iminā ‘‘dve padāni pāḷito, cattāri aṭṭhakathāto’’tiādinayopi gahetabbo. Chapadānatikkamoyeva hi pamāṇaṃ. <span class="bld">Tasmi</span>nti ettha sati vibhattivipallāse liṅgassāpi vipallāso hoti ‘‘tasmi’’nti pulliṅgena vuttattā. Sati ca vibhattivipallāse ‘‘tassā’’ti itthiliṅgabhāvena pavattā. ‘‘Mātugāmassā’’ti niyatapulliṅgāpekkhanassa asambhavato atthavasena ‘‘ekissā’’ti itthiliṅgabhāvena vuttaṃ. Iminā bhedaliṅganissito visesanavisesyopi atthīti dasseti. <span class="bld">Tumhāka</span>nti niddhāraṇasamudāyo. ‘‘Suṇāthā’’ti avatvā ābhogopi vaṭṭatīti āha ‘‘paṭhama’’ntiādi. <span class="bld">Paṭhama</span>nti ca paṭhamameva. Tena vuttaṃ ‘‘na pacchā’’ti. Puṭṭho hutvā bhikkhu kathetīti yojanāti. Sattamaṃ.</p>



<p class="subhead">8. Bhūtārocanasikkhāpadaṃ</p>



<p class="bodytext"><a name="para67"></a><span class="paranum">67</span>. Aṭṭhame <a name="M0.0013"></a> <span class="bld">tatthā</span>ti catutthapārājikasikkhāpade. <span class="bld">Idhā</span>ti bhūtārocanasikkhāpade. <span class="bld">Hī</span>ti saccaṃ, yasmā vā. <span class="bld">Payuttavācā</span>ti paccayehi yuttā vācā. <span class="bld">Tathā</span>ti tato guṇārocanakāraṇā, ariyā sādiyiṃsūti yojanā.</p>



<p class="bodytext">Yatasaddānaṃ niccasambandhattā vuttaṃ ‘‘ye’’tiādi. <span class="bld">Sabbepī</span>ti puthujjanāriyāpi. <span class="bld">Bhūta</span>nti vijjamānaṃ. Kasmā sabbepi paṭijāniṃsu, nanu ariyehi attano guṇānaṃ anārocitattā na paṭijānitabbanti āha ‘‘ariyānampī’’tiādi. <span class="bld">Hī</span>ti saccaṃ, yasmā vā. Ariyānampi abbhantare uttarimanussadhammo yasmā bhūto hoti, tasmā sabbepi ‘‘bhūtaṃ bhagavā’’ti paṭijāniṃsūti yojanā. Yasmā bhāsito viya hoti, tasmāti yojanā. Ariyā paṭijāniṃsūti sambandho. <span class="bld">Anādīnavadassino</span>ti dosassa adassanadhammā. <span class="bld">Tehī</span>ti ariyehi, bhāsitoti sambandho. Yaṃ piṇḍapātaṃ uppādesunti yojanā. <span class="bld">Aññe</span>ti puthujjanā. <span class="bld">Sabbasaṅgāhikenevā</span>ti sabbesaṃ puthujjanāriyānaṃ saṅgahaṇe pavatteneva. <span class="bld">Sikkhāpadavibhaṅgepī</span>ti sikkhāpadassa padabhājaniyepi. <span class="bld">Tatthā</span>ti catutthapārājike. <span class="bld">Idhā</span>ti imasmiṃ sikkhāpade.</p>



<p class="bodytext"><a name="para77"></a><span class="paranum">77</span>. Uttarimanussadhammameva sandhāya vuttaṃ, na sutādiguṇanti attho. <span class="bld">Antarā vā</span>ti parinibbānakālato aññasmiṃ kāle vā. <span class="bld">Atikaḍḍhiyamānenā</span>ti atinippīḷiyamānena. <span class="bld">Ummattakassāti</span> <a name="V1.0012"></a> <span class="bld">idaṃ panā</span>ti ettha iti-saddo ādyattho. Tena ‘‘khittacittassā’’tiādiṃ saṅgaṇhāti. <span class="bld">Diṭṭhisampannāna</span>nti maggapaññāya, phalapaññāya ca sampannānaṃ. <span class="bld">Anāpattī</span>ti pācittiyāpattiyā anāpatti na vattabbā, āpattiyeva hoti, tasmā ‘‘ummattakassa anāpattī’’ti na vattabbanti adhippāyoti. Aṭṭhamaṃ.</p>



<p class="subhead">9. Duṭṭhullārocanasikkhāpadaṃ</p>



<p class="bodytext"><a name="para78"></a><span class="paranum">78</span>. Navame <span class="bld">tatrā</span>ti tassaṃ ‘‘duṭṭhullā nāmā’’tiādipāḷiyaṃ, tāsu vā pāḷiaṭṭhakathāsu. <span class="bld">Vicāraṇā</span>ti vīmaṃsanā. <span class="bld">Upasampannasadde</span>ti upasampannasaddatthabhāve<a name="M0.0014"></a>. Ettha hi sadde vuccamāne avinābhāvato saddena atthopi vutto, vināpi bhāvapaccayena bhāvatthassa ñātabbattā bhāvopi gahetabbo, tasmā vuttaṃ ‘‘upasampannasaddatthabhāve’’ti. Eseva nayo ‘‘duṭṭhullasadde’’ti etthāpi. Etaṃ parimāṇaṃ yassāti <span class="bld">etaṃ,</span> ‘‘terasa saṅghādisesā’’ti vacanaṃ. Etaṃ eva vattabbaṃ, na ‘‘cattāri ca pārājikānī’’ti idanti attho. <span class="bld">Tatthā</span>ti pāḷiyaṃ. Kassaci vimati bhaveyya, kiṃ bhaveyyāti yojanā. Āpattiṃ ārocentena akkosantassa samānattā vuttaṃ ‘‘evaṃ satī’’tiādi. <span class="bld">Pācittiyameva cā</span>ti casaddo byatirekattho, na dukkaṭaṃ āpajjatīti attho. <span class="bld">Hī</span>ti saccaṃ. <span class="bld">Eta</span>nti pācittiyāpajjanataṃ, ‘‘asuddho hoti…pe… omasavādassā’’ti vacanaṃ vā, vuttanti sambandho. <span class="bld">Etthā</span>ti pāḷiyaṃ. <span class="bld">Aṭṭhakathācariyāve</span>ti ettha evakāro aṭṭhānayogo, pamāṇanti ettha yojetabbo, kāraṇamevāti attho. Tena vuttaṃ ‘‘na aññā vicāraṇā’’ti. Atha vā <span class="bld">aññā</span>ti sāmyatthe paccattavacanametaṃ, na aññesaṃ vicāraṇā pamāṇanti attho. Evañhi sati evakāro ṭhānayogova. <span class="bld">Pubbepi cā</span>ti ganthārambhakālepi ca.</p>



<p class="bodytext"><span class="bld">Eta</span>nti aṭṭhakathācariyānaṃ pamāṇataṃ. Saṃvaratthāya eva, anāpajjanatthāya eva ca anuññātanti yojanā. Tenāha ‘‘na tassa’’tyādi. <span class="bld">Tasmā</span>ti yasmā bhikkhubhāvo nāma na atthi, tasmā suvuttamevāti sambandho.</p>



<p class="bodytext"><a name="para80"></a><span class="paranum">80</span>. <span class="bld">Sā</span>ti bhikkhusammuti, saṅghena kātabbāti yojanā. <span class="bld">Katthacī</span>ti kismiñci ṭhāne. <span class="bld">Idhā</span>ti imasmiṃ sikkhāpade. ‘‘Vuttattā’’ti padaṃ ‘‘kātabbā’’ti pade hetu. <span class="bld">Esā</span>ti eso bhikkhu. <span class="bld">Hitesitāyā</span>ti hitassa esitāya, atthassa icchatāyāti attho.</p>



<p class="bodytext"><a name="para82"></a><span class="paranum">82</span>. <span class="bld">Sesānī</span>ti <a name="V1.0013"></a> ādimhi pañcasikkhāpadato sesāni upari pañca sikkhāpadāni. <span class="bld">Assā</span>ti anupasampannassa. <span class="bld">Ghaṭetvā</span>ti sambandhaṃ katvāti. Navamaṃ.</p>



<p class="subhead">10. Pathavīkhaṇanasikkhāpadaṃ</p>



<p class="bodytext"><a name="para86"></a><span class="paranum">86</span>. Dasame <a name="M0.0015"></a> bhagavā dassetīti yojanā. <span class="bld">Etthā</span>ti pathaviyaṃ. <span class="bld">Tatthā</span>ti tesu pāsāṇādīsu. <span class="bld">Muṭṭhippamāṇato</span>ti khaṭakapamāṇato. <span class="bld">Sā</span>ti adaḍḍhapathavī. <span class="bld">Hatthikucchiya</span>nti evaṃnāmake ṭhāne. Ekapacchipūraṃ pathavinti sambandho. <span class="bld">Tesaṃyevā</span>ti appapaṃsuappamattikāpadānaṃ eva. <span class="bld">Hī</span>ti saccaṃ, yasmā vā. <span class="bld">Eta</span>nti yebhuyyenapāsāṇādipañcakaṃ. <span class="bld">Ta</span>nti kusītaṃ. <span class="bld">Āṇāpetvā</span>ti ettha ‘‘āṇa pesane’’ti dhātupāṭhesu vuttattā āṇadhātuyeva pesanasaṅkhātaṃ hetvatthaṃ vadati, na ṇāpepaccayo, so pana dhātvattheyeva vattati. Na hi tassa visuṃ vutto abhidheyyo atthi dhātvatthato aññassa abhidheyyassābhāvā. <span class="bld">Tāvā</span>ti paṭhamaṃ pāḷimuttakavinicchayassa, tato vā.</p>



<p class="bodytext">Pokkharaṃ padumaṃ netīti <span class="bld">pokkharaṇī</span>. ‘‘Sodhentehī’’ti padaṃ ‘‘ussiñcituṃ apanetu’’nti padesu bhāvakattā. <span class="bld">Yo</span>ti ‘‘tanukaddamo’’ti padena yojetabbo. Yo tanukaddamoti hi attho. <span class="bld">Kuṭehī</span>ti ghaṭehi. <span class="bld">Ussiñcitu</span>nti ukkhipitvā, uddharitvā vā siñcituṃ. <span class="bld">Tatrā</span>ti sukkhakaddame, ‘‘yo’’ti pade avayavīādhāro. <span class="bld">Yo</span>ti sukkhakaddamo.</p>



<p class="bodytext"><span class="bld">Taṭa</span>nti kūlaṃ. <span class="bld">Udakasāmantā</span>ti udakassa samīpe. <span class="bld">Omakacatumāsa</span>nti catumāsato ūnakaṃ. <span class="bld">Ovaṭṭha</span>nti devena ovassitaṃ hoti saceti yojanā. <span class="bld">Patatī</span>ti taṭaṃ patati. <span class="bld">Udakeyevā</span>ti pakatiudakeyeva. <span class="bld">Udakassā</span>ti vassodakassa. <span class="bld">Tatthā</span>ti pāsāṇapiṭṭhiyaṃ. <span class="bld">Paṭhamamevā</span>ti soṇḍikhaṇanato paṭhamaṃ eva. <span class="bld">Udake pariyādiṇṇe</span>ti udake sukkhe. <span class="bld">Pacchā</span>ti udakapūrato pacchā. <span class="bld">Tatthā</span>ti soṇḍiyaṃ. <span class="bld">Udakeyevā</span>ti mūlaudakeyeva. <span class="bld">Udaka</span>nti āgantukaudakaṃ. <span class="bld">Allīyatī</span>ti piṭṭhipāsāṇe laggati. <span class="bld">Tampī</span>ti sukhumarajampi. <span class="bld">Akatapabbhāre</span>ti vaḷañjena akate pabbhāre. Upacikāhi vamīyati, gharagoḷikādayo vā satte vamatīti <span class="bld">vammiko</span>.</p>



<p class="bodytext">Gāvīnaṃ <a name="M0.0016"></a> khuro kaṇṭakasadisattā <span class="bld">gokaṇṭako</span> nāma, tena chinno kaddamo ‘‘gokaṇṭako’’ti vuccati. Acchadanaṃ vā vinaṭṭhacchadanaṃ vā purāṇasenāsanaṃ hotīti yojanā. <span class="bld">Tato</span>ti <a name="V1.0014"></a> purāṇasenāsanato, gaṇhituṃ vaṭṭatīti sambandho. <span class="bld">Avasesa</span>nti vinaṭṭhacchadanato. Avasesaṃ iṭṭhakaṃ gaṇhāmi iti saññāyāti yojetabbo. <span class="bld">Tenā</span>ti iṭṭhakādinā. <span class="bld">Yā yā</span>ti mattikā. <span class="bld">Atintā</span>ti anallā, akilinnāti attho.</p>



<p class="bodytext"><span class="bld">Tasmi</span>nti mattikāpuñje. <span class="bld">Sabbo</span>ti sakalo mattikāpuñjo. <span class="bld">Assā</span>ti mattikāpuñjassa. ‘‘Kappiyakārakehī’’ti padaṃ ‘‘apanāmetvā’’ti pade kāritakammaṃ. Kasmā vaṭṭatīti āha ‘‘udakenā’’tiādi. <span class="bld">Hī</span>ti saccaṃ, yasmā vā.</p>



<p class="bodytext"><span class="bld">Tatthā</span>ti mattikāpākāre. <span class="bld">Aññampī</span>ti maṇḍapathambhato aññampi. <span class="bld">Tena apadesenā</span>ti tena pāsāṇādipavaṭṭanalesena.</p>



<p class="bodytext"><span class="bld">Passāvadhārāyā</span>ti muttasotāya. <span class="bld">Kattarayaṭṭhiyā</span>ti kattaradaṇḍena. Ettha hi kattarayati aṅgapaccaṅgānaṃ sithilabhāvena sithilo hutvā bhavatīti katvā <span class="bld">kattaro</span> vuccati jiṇṇamanusso, tena ekantato gahetabbattā kattarena gahitā yaṭṭhi, kattarassa yaṭṭhīti vā katvā kattarayaṭṭhi vuccati kattaradaṇḍo. Dantajapaṭhamakkharena sajjhāyitabbo. <span class="bld">Vīriyasampaggahaṇattha</span>nti vīriyassa suṭṭhu paggaṇhanatthaṃ, vīriyassa ukkhipanatthanti attho. Keci bhikkhūti yojanā.</p>



<p class="bodytext"><a name="para87"></a><span class="paranum">87</span>. <span class="bld">Tatrāpī</span>ti iṭṭhakakapālādīsupi. <span class="bld">Hī</span>ti saccaṃ. <span class="bld">Tesaṃ anupādānattā</span>ti tesaṃ iṭṭhakādīnaṃ aggissa anindhanattā. <span class="bld">Hī</span>ti saccaṃ, yasmāvā. <span class="bld">Tānī</span>ti iṭṭhakādīni. <span class="bld">Avisayattā</span>ti āpattiyā anokāsattā. <span class="bld">Tiṇukka</span>nti tiṇamayaṃ ukkaṃ. <span class="bld">Tatthevā</span>ti mahāpaccariyaṃ eva. Arīyati agginipphādanatthaṃ ghaṃsīyati etthāti <span class="bld">araṇī,</span> heṭṭhā nimanthanīyadāru. Saha dhanunā eti pavattatīti <span class="bld">sahito,</span> upari nimanthanadāru. Araṇī ca sahito ca araṇīsahito, tena aggiṃ nibbattetvāti yojanā. Yathā kariyamāne na ḍayhati, tathā karohīti sambandho.</p>



<p class="bodytext"><a name="para88"></a><span class="paranum">88</span>. <span class="bld">Āvāṭaṃ</span> <a name="M0.0017"></a> <span class="bld">jānā</span>ti āvāṭaṃ kātuṃ, khaṇituṃ vā jānāhīti attho. ‘‘Evaṃ mahāmattikaṃ jāna, thusamattikaṃ jānā’’ti etthāpi yathālābhaṃ sampadānavācakapadaṃ ajjhāharitvā yojanā kātabbā. <span class="bld">Sā</span>ti pathavī. <span class="bld">Tenā</span>ti pavaṭṭanādināti. Dasamaṃ.</p>



<p class="centered">Musāvādavaggo paṭhamo.</p>



<p class="title">2. Bhūtagāmavaggo</p>



<p class="subhead">1. Bhūtagāmasikkhāpada-atthayojanā</p>



<p class="bodytext"><a name="para89"></a><span class="paranum">89</span>. Dutiyavaggassa <a name="V1.0015"></a> paṭhame <span class="bld">tassā</span>ti devatāya. <span class="bld">Ukkhittaṃ pharasu</span>nti uddhaṃ khittaṃ kuṭhāriṃ. <span class="bld">Niggahetu</span>nti saṇṭhātuṃ, nivattetuṃ vā. <span class="bld">Cakkhuvisayātīte</span>ti pasādacakkhussa gocarātikkante. <span class="bld">Mahārājasantikā</span>ti vessavaṇamahārājassa santikā. <span class="bld">Thanamūleyevā</span>ti thanasamīpeyeva. <span class="bld">Himavante</span>ti himauggiraṇe vane, himayutte vā. <span class="bld">Tatthā</span>ti himavante, devatāsannipāte vā. <span class="bld">Rukkhadhammo</span>ti rukkhasabhāvo. Rukkhadhammo ca nāma chedanabhedanādīsu rukkhānaṃ acetanattā kopassa akaraṇaṃ, tasmiṃ rukkhadhamme ṭhitā devatā rukkhadhamme ṭhitā nāma, chedanabhedanādīsu rukkhassa viya rukkhaṭṭhakadevatāya akopanaṃ rukkhadhamme ṭhitā nāmāti adhippāyo. <span class="bld">Tatthā</span>ti tāsu sannipātadevatāsu. <span class="bld">Itī</span>ti imassa alabhanassa, imasmiṃ alabhane vā, ādīnavanti sambandho. <span class="bld">Bhagavato cā</span>ti ca-saddo ‘‘pubbacarita’’nti ettha yojetabbo. Imañca ādīnavaṃ addasa, bhagavato pubbacaritañca anussarīti vākyasampiṇḍanavasena yojanā kātabbā. <span class="bld">Tenā</span>ti dassanānussaraṇakāraṇena. <span class="bld">Assā</span>ti devatāya. Saṃvijjati pitā assāti <span class="bld">sapitiko,</span> putto. (<span class="bld">Tāvā</span>ti ativiya, paṭisañcikkhantiyāti sambandho) ‘‘mariyādaṃ bandhissatī’’ti vatvā tassa atthaṃ dassento āha ‘‘sikkhāpadaṃ paññapessatī’’ti. Iti paṭisañcikkhantiyā assā devatāya etadahosīti yojanā.</p>



<p class="bodytext"><span class="bld">Yo</span>ti <a name="M0.0018"></a> yo koci jano. <span class="bld">Ve</span>ti ekantena. <span class="bld">Uppatita</span>nti uppajjanavasena attano upari patitaṃ. <span class="bld">Bhanta</span>nti bhamantaṃ dhāvantaṃ, <span class="bld">vāraye</span>ti nivāreyya niggaṇheyyāti attho. <span class="bld">Ta</span>nti janaṃ. Ayaṃ panettha yojanā – sārathi bhantaṃ rathaṃ vāraye iva, tathā yo ve uppatitaṃ kodhaṃ vāraye, taṃ ahaṃ sārathiṃ iti brūmi. Itaro kodhanivārakato añño rājauparājādīnaṃ sārathibhūto jano rasmiggāho rajjuggāho nāmāti.</p>



<p class="bodytext">Dutiyagāthāya vejjo <span class="bld">visaṭaṃ</span> vitthataṃ <span class="bld">sappavisaṃ</span> sappassa āsīvisassa visaṃ garaḷaṃ <span class="bld">osadhehi</span> bhesajjena, mantena ca vineti iva, tathā yo bhikkhave uppatitaṃ kodhaṃ mettāya vineti, so bhikkhu <span class="bld">urago</span> bhujago <span class="bld">purāṇaṃ</span> pure bhavaṃ <span class="bld">jiṇṇaṃ</span> purāṇattā jiṇṇaṃ tacaṃ jahāti iva, tathā <span class="bld">orapāraṃ</span> apārasaṅkhātaṃ pañcorambhāgiyasaṃyojanaṃ jahātīti yojanā kātabbā.</p>



<p class="bodytext"><span class="bld">Tatrā</span>ti <a name="V1.0016"></a> dvīsu gāthāsu. Vatthu pana vinaye ārūḷhanti yojanā. <span class="bld">Athā</span>ti pacchā. <span class="bld">Yassa devaputtassā</span>ti yena devaputtena. <span class="bld">Pariggaho</span>ti paricchinditvā gahito. <span class="bld">So</span>ti devaputto. <span class="bld">Tato</span>ti upagamanato. Yadā hoti, tadāti yojanā. <span class="bld">Mahesakkhadevatāsū</span>ti mahāparivārāsu devatāsu, mahātejāsu vā. <span class="bld">Paṭikkamantī</span>ti apenti. Devatā yampi pañhaṃ pucchantīti yojanā. <span class="bld">Tatthevā</span>ti attano vasanaṭṭhāneyeva. <span class="bld">Upaṭṭhāna</span>nti upaṭṭhānatthāya, sampadānatthe cetaṃ upayogavacanaṃ. Atha vā upagantvā tiṭṭhati etthāti <span class="bld">upaṭṭhānaṃ,</span> bhagavato samīpaṭṭhānaṃ, taṃ āgantvāti attho. Nanti taṃ, ayameva vā pāṭho.</p>



<p class="bodytext"><a name="para90"></a><span class="paranum">90</span>. ‘‘Bhavantī’’ti iminā virūḷhe mūle nīlabhāvaṃ āpajjitvā vaḍḍhamānake taruṇarukkhagacchādike dasseti. ‘‘Ahuvatthu’’nti iminā pana vaḍḍhitvā ṭhite mahantarukkhagacchādike dasseti. ‘‘Ahuvatthu’’nti ca hiyyattanisaṅkhātāya tthuṃ-vibhattiyā hū-dhātussa ūkārassa uvādeso hoti. Potthakesu pana ‘‘ahuvatī’’ti pāṭho dissati, so apāṭhoti daṭṭhabbo. ‘‘Jāyantī’’ti iminā bhū-dhātussa sattatthabhāvaṃ dasseti<a name="M0.0019"></a>, ‘‘vaḍḍhantī’’ti iminā vaḍḍhanatthabhāvaṃ. <span class="bld">Eta</span>nti ‘‘bhūtagāmo’’ti nāmaṃ. Pīyate yathākāmaṃ paribhuñjīyate, pātabbaṃ paribhuñjitabbanti vā <span class="bld">pātabyaṃ,</span> pāsaddo yathākāmaparibhuñjanattho. Tenāha – ‘‘chedanabhedanādīhi yathāruci paribhuñjitabbatāti attho’’ti.</p>



<p class="bodytext"><a name="para91"></a><span class="paranum">91</span>. ‘‘Idānī’’ti padaṃ ‘‘āhā’’ti pade kālasattamī. <span class="bld">Yasmi</span>nti bīje. <span class="bld">Ta</span>nti bījaṃ. <span class="bld">Pañca bījajātānī</span>ti ettha jātasaddassa tabbhāvatthataṃ sandhāya aṭṭhakathāsu evaṃ vuttaṃ. Tabbhāvatthassa ‘‘mūle jāyantī’’ti imāya pāḷiyā asaṃsandanataṃ sandhāya vuttaṃ saṅgahakārena ‘‘na samentī’’ti. Aṭṭhakathācariyānaṃ matena sati jātasaddassa tabbhāvatthabhāve ‘‘mūle jāyantī’’tiādīsu mūle mūlāni jāyantīti doso bhaveyyāti manasi katvā āha ‘‘na hī’’tiādi. <span class="bld">Hī</span>ti saccaṃ, yasmā vā. <span class="bld">Tānī</span>ti rukkhādīni. <span class="bld">Tassā</span>ti ‘‘bhūtagāmo nāma pañca bījajātānī’’ti padassa. <span class="bld">Eta</span>nti ‘‘bījajātānī’’ti nāmaṃ. Bījesu jātāni <span class="bld">bījajātānī</span>ti vutte ‘‘mūle jāyantī’’tiādinā sameti. <span class="bld">Etenā</span>ti ‘‘bījato’’tiādinā saṅgahoti sambandho.</p>



<p class="bodytext">‘‘Yehī’’ti padaṃ ‘‘jātattā’’ti pade apādānaṃ, hetu vā ‘‘vuttānī’’ti pade karaṇaṃ, kattā vā. <span class="bld">Tesa</span>nti bījānaṃ. Rukkhādīnaṃ viruhanaṃ janetīti <span class="bld">bījaṃ</span>. ‘‘Bījato’’tiādinā kāriyopacārena kāraṇassa dassitattā kāraṇūpacāraṃ padīpeti. Aññānipi yāni vā pana gacchavallirukkhādīni <span class="bld">atthi</span> saṃvijjanti, tāni gacchavallirukkhādīni jāyanti sañjāyantīti yojanā. <span class="bld">Tānī</span>ti gacchavallirukkhādīni<a name="V1.0017"></a>. <span class="bld">Tañca</span> mūlaṃ, pāḷiyaṃ vuttahaliddādi ca atthi, sabbampi etaṃ mūlabījaṃ nāmāti sambandho. <span class="bld">Etthā</span>ti bījesu, khandhabījesu vā.</p>



<p class="bodytext"><a name="para92"></a><span class="paranum">92</span>. <span class="bld">Saññāvasenā</span>ti ‘‘bīja’’nti saññāvasena. ‘‘Tatthā’’ti padaṃ ‘‘veditabbo’’ti pade ādhāro. ‘‘Yathā’’tiādinā kāraṇopacārena kāriyassa vuttattā phalūpacāraṃ dasseti. Yaṃ bījaṃ vuttaṃ, taṃ dukkaṭavatthūti yojanā. Yadetaṃ ādipadanti yojetabbaṃ. <span class="bld">Tenā</span>ti ādipadena. Ravīyati bhagavatā kathīyatīti <span class="bld">rutaṃ,</span> pāḷi, tassa anurūpaṃ <span class="bld">yathārutaṃ,</span> pāḷianatikkantanti attho.</p>



<p class="bodytext"><span class="bld">Etthā</span>ti <a name="M0.0020"></a> ‘‘bīje bījasaññī’’tiādipade, imasmiṃ sikkhāpade vā. Udake ṭhāti pavattatīti <span class="bld">udakaṭṭho,</span> evaṃ thalaṭṭhopi. <span class="bld">Tatthā</span>ti udakaṭṭhathalaṭṭhesu. Sāsapassa mattaṃ pamāṇaṃ assa sevālassāti <span class="bld">sāsapamattiko</span>. Tilassa bījapamāṇaṃ assa sevālassāti <span class="bld">tilabījako</span>. Pamāṇatthe ko. Ādisaddena saṅkhapaṇakādayo sevāle saṅgaṇhāti. Tattha tilabījapamāṇo jalasaṇṭhito nīlādivaṇṇayutto sevālo <span class="bld">tilabījaṃ</span> nāma, sapatto appakaṇḍo ukkhalipidhānādipamāṇo samūlo eko sevālaviseso <span class="bld">saṅkho</span> nāma, bhamarasaṇṭhāno nīlavaṇṇo eko sevālaviseso <span class="bld">paṇako</span> nāma. Udakaṃ sevatīti <span class="bld">sevālo. Tatthā</span>ti sevālesu. <span class="bld">Yo</span>ti sevālo. Patiṭṭhitaṃ sevālanti sambandho. <span class="bld">Yattha katthacī</span>ti mūle vā naḷe vā patte vā. <span class="bld">Uddharitvā</span>ti uppāṭetvā. ‘‘Hatthehī’’ti padaṃ ‘‘viyūhitvā’’ti pade karaṇaṃ. <span class="bld">Hī</span>ti saccaṃ, yasmā vā. <span class="bld">Tassā</span>ti sevālassa. <span class="bld">Ettāvatā</span>ti ito cito ca viyūhanamattena. Yo sevālo nikkhamati, taṃ sevālanti yojanā. <span class="bld">Parissāvanantarenā</span>ti parissāvanachiddena. Uppalāni asmiṃ gaccheti <span class="bld">uppalinī</span>. Padumāni asmiṃ gaccheti <span class="bld">paduminī,</span> ino, itthiliṅgajotako ī. <span class="bld">Tatthevā</span>ti udakeyeva. <span class="bld">Tānī</span>ti vallītiṇāni. <span class="bld">Hī</span>ti saccaṃ, yasmā vā. <span class="bld">Anantako</span>ti sāsapamattiko sevālo. So hi natthi attato anto lāmako sevālo etassāti katvā ‘‘anantako’’ti vuccati. Attanāyeva hi sukhumo, tato sukhumo sevālo natthīti adhippāyo. <span class="bld">Tatthā</span>ti dukkaṭavatthubhāve. <span class="bld">Tampī</span>ti ‘‘sampuṇṇabhūtagāmaṃ na hotī’’ti vacanampi. Pisaddo mahāpaccariādiaṭṭhakathācariyānaṃ vacanāpekkho. <span class="bld">Hī</span>ti saccaṃ, yasmā vā. Na āgato, tasmā na sametīti yojanā. <span class="bld">Athā</span>ti tasmiṃ anāgate. <span class="bld">Eta</span>nti anantakasevālādiṃ. Gacchissatīti vadeyyāti sambandho. <span class="bld">Tampī</span>ti ‘‘gacchissatī’’ti vacanampi. Pisaddo purimaṭṭhakathācariyānaṃ vacanāpekkho.</p>



<p class="bodytext"><span class="bld">Abhūtagāmamūlattā</span> <a name="V1.0018"></a> <span class="bld">tādisassa bījagāmassā</span>ti ettha bījagāmo tividho hoti – yo sayaṃ bhūtagāmato hutvā aññampi bhūtagāmaṃ <a name="M0.0021"></a> janeti, ambaṭṭhiādiko. Yo pana sayaṃ bhūtagāmato hutvā aññaṃ pana bhūtagāmaṃ na janeti, tālanāḷikerādikhāṇu. Yo pana sayampi bhūtagāmato ahutvā aññampi bhūtagāmaṃ na janeti. Pānīyaghaṭādīnaṃ bahi sevāloti. Bhūtagāmo pana catubbidho hoti – yo sayaṃ bījagāmato hutvā aññampi bījagāmaṃ janeti, etarahi ambarukkhādiko. Yo pana sayaṃ bījagāmato ahutvāva aññaṃ bījagāmaṃ janeti, ādikappakāle ambarukkhādiko. Yo pana sayaṃ bījagāmato hutvā aññaṃ pana bījagāmaṃ na janeti, nīlavaṇṇo phalitakadalīrukkhādiko. Yo pana sayampi bījagāmato ahutvā aññampi bījagāmaṃ na janeti, idha vutto anantakasevālādikoti. Tattha catutthaṃ bhūtagāmaṃ sandhāya vuttaṃ ‘‘abhūtagāmamūlakattā tādisassa bījassā’’ti. Ayaṃ pana tatiyabījagāmassa ca catutthabhūtagāmassa ca viseso – tatiyabījagāme mūlapaṇṇāni na paññāyanti, catutthabhūtagāme tāni paññāyantīti. Mūlapaṇṇānaṃ apaññāyanattā bījagāmoti vutto, tesaṃ paññāyanattā bhūtagāmoti vutto. Itarathā hi virodho bhaveyyāti. Attano vāde pācittiyabhāvato garukaṃ, mahāpaccariādīnaṃ vāde dukkaṭamattabhāvato lahukaṃ. <span class="bld">Eta</span>nti ṭhānaṃ.</p>



<p class="bodytext">Evaṃ udakaṭṭhaṃ dassetvā thalaṭṭhaṃ dassento āha ‘‘thalaṭṭhe’’tiādi. Thalaṭṭhe vinicchayo evaṃ veditabboti yojanā. <span class="bld">Tatthā</span>ti haritakhāṇūsu. <span class="bld">Uddhaṃ vaḍḍhatī</span>ti navasākhāniggamanena chinnato upari vaḍḍhati. <span class="bld">So</span>ti khāṇu. Phalitāya kadaliyā khāṇu bījagāmena saṅgahitoti yojanā. Phalaṃ sañjātaṃ etissāti <span class="bld">phalitā. Tathā</span>ti ‘‘bhūtagāmeneva saṅgahitā’’ti padāni ākaḍḍhati. <span class="bld">Yadā</span>ti yasmiṃ kāle. <span class="bld">Ratanappamāṇāpī</span>ti hatthappamāṇāpi. <span class="bld">Athā</span>ti apādānattho, tato rāsikaraṇato aññanti attho. Bhūmiyaṃ nikhaṇantīti sambandho. ‘‘Mūlesu ceva paṇṇesu cā’’ti ettha casaddo samuccayatthova, na vikappatthoti āha ‘‘mūlamattesu panā’’tiādi.</p>



<p class="bodytext"><span class="bld">Bījānī</span>ti mūlādibījāni. Ṭhapitāni hontīti sambandho. ‘‘Uparī’’ti padena heṭṭhā mūlāni cāti atthaṃ nayena ñāpeti. Na aṅkure niggatamatteyeva<a name="M0.0022"></a>, atha kho harite nīlapaṇṇavaṇṇe jāteyeva bhūtagāmasaṅgaho kātabboti āha ‘‘harite’’tiādi. Tālaṭṭhīnaṃ mūlanti sambandho. <span class="bld">Dantasūci viyā</span>ti hatthidantasūci viya. Yathā asampuṇṇabhūtagāmo tatiyo koṭṭhāso na āgato, na evaṃ amūlakabhūtagāmo. So pana āgatoyevāti āha ‘‘amūlakabhūtagāme’’ti. Amūlikalatā viya amūlakabhūtagāme saṅgahaṃ gacchatīti attho.</p>



<p class="bodytext"><span class="bld">Vandākā</span>ti <a name="V1.0019"></a> rukkhādanī. Sā hi sayaṃ rukkhaṃ nissāya jāyantīpi attano nissayānaṃ rukkhānaṃ adanattā bhakkhanattā vadīyati thutīyatīti ‘‘vandākā’’ti vuccati. <span class="bld">Aññā vā</span>ti vandākāya aññā vā. <span class="bld">Ta</span>nti vandākādiṃ. <span class="bld">Tato</span>ti rukkhato. <span class="bld">Vana</span>nti khuddako gaccho. <span class="bld">Pagumbo</span>ti mahāgaccho. <span class="bld">Daṇḍako</span>ti rukkho daṇḍayogato. <span class="bld">Tassāpī</span>ti amūlikalatāyapi. <span class="bld">Ayameva vinicchayo</span>ti vandākādikassa vinicchayo viya ayaṃ vinicchayo daṭṭhabboti yojanā. ‘‘Dve tīṇi pattānī’’ti vuttattā ekapatto sañjāyantopi aggabījasaṅgahaṃ gacchatīti attho. ‘‘Anupasampannenā’’ti padaṃ ‘‘littassā’’ti pade kattā. <span class="bld">Nidāghasamaye</span>ti gimhakāle. <span class="bld">Abbohāriko</span>ti āpattiyā aṅganti na voharitabbo. Voharituṃ na arahatīti attho. <span class="bld">Eta</span>nti abbohārikataṃ, ‘‘sace…pe… pamajjitabbā’’ti vacanaṃ vā.</p>



<p class="bodytext">Ahiṃ sappaṃ chādetīti <span class="bld">ahicchattaṃ,</span> taṃyeva <span class="bld">ahicchattakaṃ</span>. Yathākathañci hi byuppatti, ruḷhiyā atthavinicchayo. <span class="bld">Tasmā</span>ti tato vikopanato. <span class="bld">Tatthā</span>ti ahicchattake. Heṭṭhā ‘‘udakapappaṭako’’ti vatvā idha ‘‘rukkhapappaṭikāyapī’’ti vuttattā pappaṭakasaddo dviliṅgoti daṭṭhabbo. <span class="bld">Ta</span>nti pappaṭikaṃ. Ṭhitaṃ niyyāsanti sambandho. Evaṃ ‘‘lagga’’nti etthāpi. <span class="bld">Hatthakukkuccenā</span>ti hatthalolena. ‘‘Chindantassāpī’’ti pade hetu.</p>



<p class="bodytext"><span class="bld">Vāsatthikenā</span>ti vāsaṃ icchantena. ‘‘Ocināpetabbā’’ti pade kattā. <span class="bld">Uppāṭentehī</span>ti uddharantehi. <span class="bld">Tesa</span>nti sāmaṇerānaṃ. Sākhaṃ gahitanti sambandho. Ṭhapitassa siṅgīverassāti yojanā.</p>



<p class="bodytext"><span class="bld">Chijjanaka</span>nti <a name="M0.0023"></a> chijjanayuttaṃ, chijjanārahanti attho. ‘‘Caṅkamitaṭṭhānaṃ dassessāmī’’ti iminā vattasīsena caṅkamanaṃ vaṭṭatīti dasseti. ‘‘Bhijjatī’’ti iminā abhijjamāne gaṇṭhipi kātabboti dasseti. <span class="bld">Dārumakkaṭaka</span>nti makkaṭassa hattho <span class="bld">makkaṭo</span> upacārena, makkaṭo viyāti <span class="bld">makkaṭako,</span> sadisatthe ko. Dārusaṅkhāto makkaṭako <span class="bld">dārumakkaṭako</span>. Taṃ ākoṭentīti sambandho. <span class="bld">Aniyāmitattā</span>ti imanti aniyāmitattā vacanassa. Idaṃ mahāsāmaññaṃ, visesasāmaññampi vaṭṭatīti āha ‘‘nāmaṃ gahetvāpī’’tiādi. <span class="bld">Sabba</span>nti sabbaṃ vacanaṃ.</p>



<p class="bodytext">‘‘Imaṃ jānātiādīsū’’ti padaṃ ‘‘evamattho daṭṭhabbo’’ti pade ādhāro. <span class="bld">Imaṃ mūlabhesajjaṃ jānā</span>ti imaṃ mūlabhesajjaṃ yojituṃ jānāti yojanā. <span class="bld">Ettāvatā</span>ti ‘‘imaṃ jānā’’tiādivacanamattena. <span class="bld">Kappiya</span>nti samaṇavohārena, vohārassa vā yuttaṃ anurūpaṃ. <span class="bld">Etthā</span>ti ‘‘kappiyaṃ <a name="V1.0020"></a> kātabba’’nti vacane. <span class="bld">Nibbaṭṭabījamevā</span>ti phalato nibbaṭṭetvā visuṃ kataṃ bījaṃ eva. <span class="bld">Tatthā</span>ti sutte. Karontena bhikkhunā kātabbanti yojanā. <span class="bld">‘‘Kappiyanti vatvāvā’’</span>ti iminā paṭhamaṃ katvā aggisatthanakhāni uddharitvā pacchā vattuṃ na vaṭṭatīti dasseti. <span class="bld">Lohamayasatthassā</span>ti ayatambādilohamayassa satthassa. <span class="bld">Tehī</span>ti manussādīnaṃ nakhehi. <span class="bld">Tehī</span>ti assādīnaṃ khurehi. <span class="bld">Tehī</span>ti hatthinakhehi. <span class="bld">Yehī</span>ti nakhehi. <span class="bld">Tatthajātakehipī</span>ti tasmiṃ satthe jātakehipi, nakhehīti sambandho.</p>



<p class="bodytext"><span class="bld">Tatthā</span>ti purimavacanāpekkhaṃ. ‘‘Kappiyaṃ karontenā’’tiādivacanamapekkhati. ‘‘Ucchuṃ kappiyaṃ karissāmī’’ti ucchumeva vijjhati, pageva. ‘‘Dāruṃ kappiyaṃ karissāmī’’ti ucchuṃ vijjhati, ‘‘dāruṃ kappiyaṃ karissāmī’’ti dārumeva vā vijjhati, vaṭṭati ekābaddhattāti vadanti. <span class="bld">Ta</span>nti rajjuṃ vā valliṃ vā. Sabbaṃ khaṇḍanti sambandho. <span class="bld">Tatthā</span>ti maricapakkesu. <span class="bld">Kaṭāha</span>nti ekāya bhājanavikatiyā nāmametaṃ. Idha pana bījānaṃ bhājanabhāvena taṃsadisattā phalapheggupi ‘‘kaṭāha’’nti vuccati. Ekābaddhanti kaṭāhena ekato ābaddhaṃ.</p>



<p class="bodytext"><span class="bld">Tānī</span>ti tiṇāni. <span class="bld">Tenā</span>ti rukkhapavaṭṭanādinā. <span class="bld">Tatrā</span>ti tasmiṃ ṭhapanapātanaṭṭhāne. ‘‘Manussaviggahapārājikavaṇṇanāya’’nti padaṃ ‘‘vutta’’nti pade <a name="M0.0024"></a> sāmaññādhāro. Bhikkhu ajjhotthaṭo hotīti sambandho. <span class="bld">Opāte</span>ti āvāṭe. So hi avapatanaṭṭhānattā ‘‘opāto’’ti vuccati. <span class="bld">Rukkha</span>nti ajjhotthaṭarukkhaṃ. <span class="bld">Bhūmi</span>nti opātathirabhūmiṃ. <span class="bld">Jīvitahetū</span>ti nimittatthe paccattavacanaṃ, jīvitakāraṇāti attho. ‘‘Bhikkhunā’’ti padaṃ ‘‘nikkhāmetu’’nti pade bhāvakattā, kāritakattā vā. ‘‘Ajjhotthaṭabhikkhu’’nti vā ‘‘opātabhikkhu’’nti vā kāritakammaṃ ajjhāharitabbaṃ. <span class="bld">Tatthā</span>ti anāpattibhāve, anāpattibhāvassa vā. <span class="bld">Etassā</span>ti suttassa. Paro pana kāruññena karotīti sambandho. <span class="bld">Etampī</span>ti kāruññampi. <span class="bld">Hī</span>ti saccaṃ, yasmā vāti. Paṭhamaṃ.</p>



<p class="subhead">2. Aññavādakasikkhāpadaṃ</p>



<p class="bodytext"><a name="para94"></a><span class="paranum">94</span>. Dutiye <span class="bld">anācāra</span>nti acaritabbaṃ kāyavacīdvāravītikkamaṃ. Sabbanāmassa aniyamatthattā idha vacananti āha ‘‘aññena vacanena aññaṃ vacana’’nti. <span class="bld">So</span>ti bhikkhu, vadatīti sambandho. <span class="bld">Ko</span>ti ko puggalo. <span class="bld">Ki</span>nti kiṃ āpattiṃ. <span class="bld">Kismi</span>nti kismiṃ vatthusmiṃ. <span class="bld">Ki</span>nti kiṃ kammaṃ. <span class="bld">Ka</span>nti kaṃ puggalaṃ. <span class="bld">Ki</span>nti kiṃ vacanaṃ.</p>



<p class="bodytext"><span class="bld">Etthā</span>ti <a name="V1.0021"></a> ‘‘ko āpanno’’tiādipāḷiyaṃ. ‘‘Bhikkhūhī’’ti padaṃ ‘‘vutto’’ti pade kattā. <span class="bld">Asāruppa</span>nti bhikkhūnaṃ asāruppaṃ. <span class="bld">Eso</span>ti eso attho, vibhavoti attho. <span class="bld">Eta</span>nti vatthu. Bhaṇanto vā hutvā aññenaññaṃ paṭicaratīti sambandho. <span class="bld">Etthā</span>ti paṭicchannāsane. <span class="bld">Sota</span>nti sotadvāraṃ. <span class="bld">Cakkhu</span>nti cakkhudvāraṃ.</p>



<p class="bodytext"><a name="para98"></a><span class="paranum">98</span>. <span class="bld">Añña</span>nti pucchitatthato aññaṃ apucchitamatthaṃ. Bhāvappadhānoyaṃ kattuniddesoti āha ‘‘aññenaññaṃ paṭicaraṇassetaṃ nāma’’nti. <span class="bld">Tuṇhībhāvassā</span>ti abhāsanassa. Ātyūpasaggo luttaniddiṭṭhoti āha ‘‘āropetū’’ti. Evaṃ ‘‘aropite’’ti etthapi. Tenāha ‘‘anāropite’’ti.</p>



<p class="bodytext"><a name="para101"></a><span class="paranum">101</span>. <span class="bld">Ta</span>nti aññavādakavihesakaropanakammaṃ. <span class="bld">Assā</span>ti bhaveyya, hoti vā.</p>



<p class="bodytext"><a name="para102"></a><span class="paranum">102</span>. <span class="bld">Ki</span>nti <a name="M0.0025"></a> kiṃ vacanaṃ. <span class="bld">Yenā</span>ti yena byādhinā kathetuṃ na sakkoti, tādiso byādhi mukhe hotīti yojanā. <span class="bld">Tappaccayā</span>ti tato kathitakāraṇāti. Dutiyaṃ.</p>



<p class="subhead">3. Ujjhāpanakasikkhāpadaṃ</p>



<p class="bodytext"><a name="para103"></a><span class="paranum">103</span>. Tatiye <span class="bld">bhikkhū ujjhāpentī</span>ti ettha ‘‘bhikkhū’’ti kāritakammattā karaṇatthe upayogavacananti āha ‘‘tehi bhikkhūhī’’ti. Okāraviparīto ukāroti ca jhesaddo ñāṇatthoti ca dassento āha ‘‘avajānāpentī’’ti. ‘‘Taṃ āyasmanta’’nti padaṃ ‘‘avajānāpentī’’ti pade dhātukammaṃ. Anekatthattā dhātūnaṃ jhesaddo olokanattho ca cintanattho ca hoti, tenāha ‘‘olokāpentī’’tiādi. <span class="bld">Etthā</span>ti ‘‘bhikkhū ujjhāpentī’’ti pade. <span class="bld">Chandāyā</span>ti chandatthaṃ. Yesaṃ senāsanāni ca paññapeti, bhattāni ca uddisati, tesaṃ attani pematthanti attho. Aṭṭhakathāyaṃ pana ‘‘chandāyāti chandenā’’ti vuttaṃ. Iminā liṅgavipallāsanayo vutto. Paresaṃ attano pemenāti attho. <span class="bld">Pakkhapātenā</span>ti attano pakkhe pātāpanena.</p>



<p class="bodytext"><a name="para105"></a><span class="paranum">105</span>. Ujjhāpenti anenāti <span class="bld">ujjhāpanakaṃ</span>. Khiyyanti anenāti <span class="bld">khiyyanaka</span>nti dassento āha ‘‘yena vacanenā’’tiādi.</p>



<p class="bodytext"><a name="para106"></a><span class="paranum">106</span>. Upasampannaṃ saṅghena sammataṃ maṅkukattukāmoti sambandhaṃ dassento āha ‘‘upasampannaṃ saṅghena <a name="V1.0022"></a> sammata’’ntiādi. Sambajjhanaṃ <span class="bld">sambandho,</span> kātabboti yojanā. Upasampannassa saṅghena sammatassa avaṇṇaṃ kattukāmo ayasaṃ kattukāmoti vibhattivipariṇāmena sambandhaṃ dassento āha ‘‘vibhattivipariṇāmo kātabbo’’ti. ‘‘Vasenā’’ti padaṃ vibhattivipariṇāmo kātabbo’’ti pade visesanaṃ. Yasmā viseso natthi, tasmā katanti yojanā. <span class="bld">Ta</span>nti ‘‘khiyyanaka’’nti padaṃ. <span class="bld">So ca bhikkhū</span>ti ujjhāpanako ca khiyyanako ca so ca bhikkhu. <span class="bld">Athā</span>ti tasmā ujjhāpanakakhiyyanakakarattā. <span class="bld">Assā</span>ti bhikkhuno. <span class="bld">Assā</span>ti bhaveyya.</p>



<p class="bodytext">‘‘Upasampanna’’nti <a name="M0.0026"></a> padaṃ ‘‘ujjhāpetī’’ti pade dhātukammaṃ ‘‘anupasampanna’’nti padaṃ kāritakammaṃ, ‘‘anupasampanna’’nti padaṃ ‘‘ujjhāpetī’’ti kāritakiriyaṃ apekkhitvā kammaṃ hoti. ‘‘Khiyyatī’’ti suddhakiriyāya apekkhāya vibhattivipallāso hotīti āha ‘‘tassa vā’’tiādi. <span class="bld">Tassā</span>ti anupasampannassa santiketi sambandho. <span class="bld">Ta</span>nti saṅghena sammataṃ upasampannaṃ. ‘‘Saṅghena asammata’’nti ettha na apalokanakammena asammataṃ, kammavācāya pana asammatanti āha ‘‘kammavācāyā’’tiādi. Dve tayo hutvā kammavācāya sammanitumasakkuṇeyyattā asammatanti ca dassento āha ‘‘yatrā’’tiādi. <span class="bld">Yatrā</span>ti yasmiṃ vihāre. ‘‘Anupasampannaṃ saṅghena sammata’’nti ettha anupasampannassa sammutiyo dātumasakkuṇeyyattā pubbavohāravasena sammatanti vuttanti dassento āha ‘‘kiñcāpī’’tiādi. <span class="bld">Ta</span>nti anupasampannabhāve ṭhitaṃ. <span class="bld">Byattassā</span>ti viyattassa. Saṅghena vā katoti yojanāti. Tatiyaṃ.</p>



<p class="subhead">4. Paṭhamasenāsanasikkhāpadaṃ</p>



<p class="bodytext"><a name="para108"></a><span class="paranum">108</span>. Catutthe himameva himanto, himante niyutto <span class="bld">hemantiko,</span> kāloti āha ‘‘hemantakāle’’ti. Otāpentā pakkamiṃsūti sambandho. Kālasaddassa sambandhisaddattā sambandhāpekkhoti āha ‘‘yassa kassacī’’ti. <span class="bld">Himavassenā</span>ti himena ca vassena ca.</p>



<p class="bodytext"><a name="para110"></a><span class="paranum">110</span>. ‘‘Vassiko’’ti na saṅketāti <span class="bld">avassikasaṅketā</span>. ‘‘Aṭṭha māse’’ti sāmaññato vuttepi ‘‘avassikasaṅkete’’ti visesitattā hemantikagimhikamāsāyeva gahetabbāti āha ‘‘cattāro hemantike’’tiādi. <span class="bld">Yatthā</span>ti yasmiṃ rukkhe. Na ūhadantīti sambandho. ‘‘Kākā vā’’ti ettha vāsaddo sampiṇḍanattho. Tenāha ‘‘aññe vā sakuntā’’ti. <span class="bld">Tasmā</span>ti yasmā anujānāti, tasmā. <span class="bld">Yatthā</span>ti yasmiṃ rukkhe, vissamitvā gacchantīti yojanā. <span class="bld">Yasmi</span>nti rukkhe, katvā vasantīti yojanā. Aṭṭha māse evāti sambhavato āha ‘‘yesu janapadesū’’tiādi<a name="V1.0023"></a>. <span class="bld">Tesupī</span>ti janapadesupi. Avassikasaṅkete evāti sambhavato āha ‘‘yatthā’’tiādi. <span class="bld">Yatthā</span>ti yesu <a name="M0.0027"></a> janapadesu. ‘‘Vigatavalāhakaṃ visuddhaṃ nabhaṃ hotī’’ti iminā sace avigatavalāhakaṃ avisuddhaṃ nabhaṃ hoti, nikkhipituṃ na vaṭṭatīti dīpeti. ‘‘Evarūpe kāle’’ti padaṃ ‘‘nikkhipituṃ vaṭṭatī’’ti pade ādhāro.</p>



<p class="bodytext"><span class="bld">Abbhokāsikenāpī</span>ti abbhokāsadhutaṅgayuttenāpi. Pisaddo rukkhamūlikassa apekkhako. Vattaṃ vitthārento āha ‘‘tassa hī’’tiādi. <span class="bld">Tassā</span>ti abbhokāsikassa. Hisaddo vitthārajotako. <span class="bld">Tatthevā</span>ti puggalikamañcakeyeva. Saṅghikaṃ mañcanti sambandho. <span class="bld">Vītamañcako</span>ti vāyitamañcako. <span class="bld">Tasmi</span>nti vītamañcake. Purāṇamañcako nassantopi anagghoti āha ‘‘purāṇamañcako gahetabbo’’ti. Cammena avanahitabboti <span class="bld">onaddho,</span> so eva <span class="bld">onaddhako</span>. Gahetvā ca pana paññapetvā nipajjituṃ na vaṭṭatīti yojanā. <span class="bld">Asamaye</span>ti vassikasaṅkhāte akāle. <span class="bld">Catugguṇenāpī</span>ti catupaṭalenapi. Vaṭṭanti valāhakā āvaṭṭanti asmiṃ samayeti vaṭṭulo, so eva vaṭṭaliko, sattāhaṃ vaṭṭaliko, sattāho vā vaṭṭaliko <span class="bld">sattāhavaṭṭaliko,</span> so ādi yesaṃ tānīti sattāhavaṭṭalikādīni. Ādisaddena sattāhato ūnādhikāni gahetabbāni. <span class="bld">Kāyānugatikattā</span>ti kāyaṃ anugamakattā kāyasadisattāti attho.</p>



<p class="bodytext"><span class="bld">Paṇṇakuṭīsū</span>ti paṇṇena chāditakuṭīsu. <span class="bld">Sabhāgabhikkhūna</span>nti attanā sabhāgabhikkhūnaṃ, santikanti sambandho. Anovassake ṭhāneti yojanā. <span class="bld">Laggetvā</span>ti lambetvā, ayameva vā pāṭho. ‘‘Sammajjani’’nti padaṃ ‘‘gahetvā’’ti pade avuttakammaṃ, ‘‘ṭhapetabbā’’ti pade vuttakammaṃ. <span class="bld">Dhovitvā</span>ti sammajjaniṃ suddhaṃ katvā. <span class="bld">Uposathāgārādīsū</span>tiādisaddena pariveṇādīni gahetabbāni.</p>



<p class="bodytext">Yo pana bhikkhu gantukāmo hoti, tenāti yojanā. <span class="bld">Tatthā</span>ti sālāyaṃ. <span class="bld">Yattha katthacī</span>ti yasmiṃ kismiñci ṭhāne. <span class="bld">Pākatikaṭṭhāne</span>ti pakatiyā gahitaṭṭhāne. <span class="bld">Tatra tatrevā</span>ti tesu tesu cetiyaṅgaṇādīsuyeva<a name="M0.0028"></a>. <span class="bld">Asanasāla</span>nti asanti bhakkhanti assaṃ sālāyanti <span class="bld">asanā,</span> asanā ca sā sālā ceti <span class="bld">asanasālā,</span> bhojanasālāti attho. <span class="bld">Tatrā</span>ti tassa sammajjantassa, tasmiṃ ‘‘vattaṃ jānitabba’’nti pāṭhe vā. <span class="bld">Majjhato</span>ti pavittato, suddhaṭṭhānatoti attho. <span class="bld">Pādaṭṭhānābhimukhā</span>ti sammajjantassa pādaṭṭhānaṃ abhimukhā. <span class="bld">Vālikā haritabbā</span>ti paṃsu ca vālikā ca apanetabbā. Sammuñcanīsalākāya paraṃ pelletabbāti adhippāyo. <span class="bld">Bahī</span>ti sammajjitabbatalato bahi.</p>



<p class="bodytext"><a name="para111"></a><span class="paranum">111</span>. <span class="bld">Masārakotī</span>ti <a name="V1.0024"></a> ettha itisaddo nāmapariyāyo, masārako nāmāti attho. Evaṃ bundikābaddhotītiādīsupi. Pāde masitvā vijjhitvā tattha aṭaniyo pavesetabbā etthāti <span class="bld">masārako</span>. Bundo eva <span class="bld">bundiko,</span> pādo, tasmiṃ ābaddhā bandhitā aṭanī yassāti <span class="bld">bundikābaddho</span>. Kuḷīrassa pādo viya pādo yassāti <span class="bld">kuḷīrapādako,</span> yathā kuḷīro vaṅkapādo hoti, evaṃ vaṅkapādoti vuttaṃ hoti. Āhacca aṅge vijjhitvā tattha pavesito pādo yassāti <span class="bld">āhaccapādako. Āṇi</span>nti aggakhilaṃ. Mañcati puggalaṃ dhāretīti <span class="bld">mañco</span>. Pīṭhati visamadukkhaṃ hiṃsatīti <span class="bld">pīṭhaṃ. Paṇavo</span>ti eko tūriyaviseso, tassa saṇṭhānaṃ katvāti attho. Tañhi etarahi buddhapaṭimassa pallaṅkasaṇṭhānaṃ hoti. <span class="bld">Ta</span>nti kocchaṃ. Karonti kirāti sambandho. <span class="bld">Etthā</span>ti senāsanaparibhoge. <span class="bld">Hī</span>ti saccaṃ. <span class="bld">Ta</span>nti kocchaṃ mahagghaṃ hoti, mahagghattā bhaddapīṭhantipi vuccati. <span class="bld">Yenā</span>ti yena bhikkhunā. ‘‘Thāmamajjhimassā’’ti padena pamāṇamajjhimaṃ nivatteti.</p>



<p class="bodytext"><span class="bld">Etthā</span>ti ‘‘anāpucchaṃ vā gaccheyyā’’ti pade. Thero āṇāpetīti yojanā. <span class="bld">Āṇāpetī</span>ti ca āṇa-dhātuyā eva pesanasaṅkhātassa hetvatthassa vācakattā ṇāpesaddo svatthova. <span class="bld">So</span>ti daharo. <span class="bld">Tathā</span>ti yathā therena vutto, tathā katvāti attho. <span class="bld">Tatthā</span>ti divāṭṭhāne, mañcapīṭhe vā. <span class="bld">Tato</span>ti ṭhapanakālato. Paribundheti hiṃ setīti <span class="bld">palibodho,</span> parisaddo upasaggo, so vikāravasena aññathā jāto. So palibodho aññattha āvāsādiko, idha pana <a name="M0.0029"></a> santharāpitamañcādiko. <span class="bld">Sāya</span>nti sāyanhe, bhummatthe cetaṃ upayogavacanaṃ. Thero bhaṇatīti sambandho. <span class="bld">Tatthā</span>ti mañcapīṭhe. ‘‘Bālo hotī’’ti vatvā tassa atthaṃ dassento āha ‘‘anuggahitavatto’’ti. Anuggahitaṃ vattaṃ yenāti <span class="bld">anuggahitavatto,</span> thero. <span class="bld">Tajjetī</span>ti ubbejeti. <span class="bld">Tasmi</span>nti dahare. <span class="bld">Assā</span>ti therassa.</p>



<p class="bodytext"><span class="bld">Āṇattikkhaṇeyevā</span>ti therassa pesanakkhaṇeyeva. Daharo vadatīti yojanā. ‘‘Thero’’ti padaṃ ‘‘vatvā gacchatī’’ti padadvaye kattā, ‘‘kāretabbo’’ti pade kammaṃ. Nanti mañcapīṭhaṃ, ‘‘paññapetvā’’tipadamapekkhiya evaṃ vuttaṃ. Nanti daharaṃ vā. ‘‘Vatvā’’ti padamapekkhiya evaṃ vuttaṃ. <span class="bld">Tatthevā</span>ti mañcapīṭheyeva. <span class="bld">Assā</span>ti therassa. <span class="bld">Tatthā</span>ti divāṭṭhāne. <span class="bld">Bhojanasālato aññattha gacchanto</span>ti bhojanasālato nikkhamitvā mañcapīṭhapaññāpanaṭṭhānato aññaṃ ṭhānaṃ gacchanto, theroti yojanā. <span class="bld">Tatthevā</span>ti divāṭṭhāneyeva. <span class="bld">Yatricchatī</span>ti yaṃ ṭhānaṃ gantumicchatīti attho. <span class="bld">Antarasannipāte</span>ti sakalaṃ ahorattaṃ asannipātetvā antare sannipāte satīti yojanā.</p>



<p class="bodytext"><span class="bld">Tatthā</span>ti tasmiṃ ṭhāne. Āgantukā gaṇhantīti sambandho. <span class="bld">Tato</span>ti gaṇhanato. <span class="bld">Tesa</span>nti āgantukānaṃ<a name="V1.0025"></a>. <span class="bld">Yehī</span>ti āvāsiko vā hotu, āgantuko vā, yehi bhikkhūhi. <span class="bld">Te</span>ti nisinnakabhikkhū. Uddhaṃ pāḷipāṭhaṃ sāreti pavattetīti <span class="bld">ussārako</span>. Dhammakathāyaṃ sādhūti <span class="bld">dhammakathiko. Tasmi</span>nti ussārake vā dhammakathike vā. <span class="bld">Ahoratta</span>nti aho ca ratti ca ahorattaṃ, accantasaṃyogapadaṃ. <span class="bld">Itarasmi</span>nti paṭhamaṃ nisinnabhikkhuto aññasmiṃ bhikkhumhīti yojanā. <span class="bld">Antoupacāraṭṭheyevā</span>ti leḍḍupātasaṅkhātassa upacārassa anto ṭhiteyeva, anādare cetaṃ bhummaṃ. <span class="bld">Sabbatthā</span>ti āpattivāraanāpattivāresu.</p>



<p class="bodytext"><a name="para112"></a><span class="paranum">112</span>. Cimilikaṃ vātiādīsu vinicchayo evaṃ veditabboti yojanā. <span class="bld">Ta</span>nti cimilikattharaṇaṃ. Uttari attharitabbanti <span class="bld">uttarattharaṇa</span>nti dassento <a name="M0.0030"></a> āha ‘‘uttarattharaṇaṃ nāmā’’tiādi. <span class="bld">Bhūmiya</span>nti sudhādiparikammena akatāyaṃ pakatibhūmiyaṃ. <span class="bld">Cammakhaṇḍo</span>ti ettha cammaṃyeva ante khaṇḍattā chinnattā cammakhaṇḍoti vuccati. Nanu sīhacammādīni na kappantīti āha ‘‘aṭṭhakathāsu hī’’tiādi. <span class="bld">Hī</span>ti saccaṃ. <span class="bld">Tasmā</span>ti yasmā na dissati, tasmā. <span class="bld">Pariharaṇeyevā</span>ti attano santakanti paricchinditvā, puggalikanti vā pariggahetvā taṃ taṃ ṭhānaṃ haraṇeyeva. Pādo puñchīyati sodhīyati etāyāti <span class="bld">pādapuñchanī</span>ti katvā rajjupilotikāyo pādapuñchanīti vuccatīti āha ‘‘pādapuñchanī nāmā’’tiādi. Mayasaddalopaṃ katvā phalakapīṭhanti vuttanti āha ‘‘phalakapīṭhaṃ nāma phalakamayaṃ pīṭha’’nti. Phalakañca pīṭhañca <span class="bld">phalakapīṭha</span>nti vā dassetuṃ vuttaṃ ‘‘atha vā’’ti. <span class="bld">Etenā</span>ti ‘‘phalakapīṭha’’nti padena. ‘‘Saṅgahita’’nti pade karaṇaṃ, kattā vā. <span class="bld">Bījanipattaka</span>nti caturassabījanīyeva sakuṇapattasadisattā bījanipattakaṃ, sadisatthe ko. ‘‘Ajjhokāse’’ti padaṃ ‘‘pacitvā’’ti pade ādhāro. <span class="bld">Aggisālāya</span>nti agginā pacanasālāyaṃ. <span class="bld">Pabbhāre</span>ti leṇasadise pabbhāre. <span class="bld">Yatthā</span>ti yasmiṃ ṭhāne.</p>



<p class="bodytext"><span class="bld">Yasmi</span>nti puggale. ‘‘Attano puggalikamiva hotī’’ti iminā anāpattīti dasseti.</p>



<p class="bodytext"><a name="para113"></a><span class="paranum">113</span>. Yo bhikkhu vā lajjī hoti, tathārūpaṃ bhikkhuṃ vā ti yojanā. ‘‘Lajjī hotī’’ti vatvā tassa atthaṃ dassento āha ‘‘attano palibodhaṃ viya maññatī’’ti. <span class="bld">Yo</span>ti āpucchako bhikkhu. ‘‘Kenaci upaddutaṃ hotī’’ti saṅkhepena vuttamatthaṃ vitthārento āha ‘‘sacepi hī’’tiādi. Hisaddo vitthārajotako. Vuḍḍhataro bhikkhu gaṇhātīti sambandho. <span class="bld">Taṃ padesa</span>nti senāsanaṭṭhapitaṭṭhānaṃ. <span class="bld">Āpadāsū</span>ti vipattīsūti. Catutthaṃ.</p>



<p class="subhead">5. Dutiyasenāsanasikkhāpadaṃ</p>



<p class="bodytext"><a name="para116"></a><span class="paranum">116</span>. Pañcame <a name="V1.0026"></a> <span class="bld">mañcakabhisī</span>ti mañce attharitabbo mañcako, soyeva bhisīti mañcakabhisi. Evaṃ pīṭhakabhisipi. Pāvāro kojavoti dveyeva paccattharaṇanti vuttāti āha ‘‘pāvāro’’tiādi. <span class="bld">Vutta</span>nti aṭṭhakathāsu <a name="M0.0031"></a> vuttaṃ. <span class="bld">Dutiyātikkame</span>ti dutiyapādātikkame. <span class="bld">Senāsanato</span>ti sace ekaṃ senāsanaṃ hoti, tato. Atha bahūni senāsanāni honti, sabbapacchimasenāsanato. Eko leḍḍupāto senāsanassa upacāro hoti, eko parikkhepārahoti āha ‘‘dve leḍḍupātā’’ti.</p>



<p class="bodytext">Sace bhikkhu, sāmaṇero, ārāmiko cāti tayo honti, bhikkhuṃ anāpucchitvā sāmaṇero vā ārāmiko vā na āpucchitabbo. Atha sāmaṇero, ārāmiko cāti dve honti, sāmaṇeraṃ anāpucchitvā ārāmikova na āpucchitabboti dassento āha ‘‘bhikkhumhi satī’’tiādi. Tīsupi asantesu āpucchitabbavidhiṃ dassetuṃ vuttaṃ ‘‘tasmimpi asatī’’tiādi. <span class="bld">Yenā</span>ti upāsakena, ‘‘kārito’’ti pade kattā. <span class="bld">Tassā</span>ti vihārasāmikassa. Tasmimpi asati gantabbanti yojanā. <span class="bld">Pāsāṇesū</span>ti pāsāṇaphalakesu. <span class="bld">Sace ussahatī</span>ti sace sakkoti. Ussahantena bhikkhunā ṭhapetabbanti yojanā. <span class="bld">Tepī</span>ti upāsakāpi, na sampaṭicchantīti sambandho. <span class="bld">Tatthā</span>ti dārubhaṇḍādīsu.</p>



<p class="bodytext">Paricchedākārena veṇīyati dissatīti <span class="bld">pariveṇaṃ</span>. ‘‘Atha kho’’ti padaṃ ‘‘veditabba’’nti pade arucilakkhaṇaṃ. ‘‘Āsanne’’ti iminā upacārasaddassa upaṭṭhānatthaaññaropanatthe nivatteti. Yasmā vammikarāsiyeva hoti, tasmāti yojanā. Upacinantīti <span class="bld">upacikā,</span> tāhi nimittabhūtāhi palujjati nassatīti attho. <span class="bld">Senāsana</span>nti vihāraṃ. <span class="bld">Khāyitu</span>nti khādituṃ, ayameva vā pāṭho. <span class="bld">Ta</span>nti mañcapīṭhaṃ. Mañcapīṭhaṃ vihāre apaññapetvā vihārūpacāre paññāpanassa visesaphalaṃ dassetuṃ āha ‘‘vihārūpacāre panā’’tiādi. Vihārūpacāre paññapitanti sambandho.</p>



<p class="bodytext"><a name="para118"></a><span class="paranum">118</span>. ‘‘Gacchantenā’’ti padaṃ ‘‘gantabba’’nti pade kattā. <span class="bld">Tathevā</span>ti yathā purimabhikkhu karoti, tatheva. Vasantena bhikkhunā paṭisāmetabbanti yojanā. <span class="bld">Rattiṭṭhāna</span>nti rattiṃ vasanaṭṭhānaṃ.</p>



<p class="bodytext">Yā dīghasālā vā yā paṇṇasālā vā upacikānaṃ uṭṭhānaṭṭhānaṃ hoti, tatoti yojanā. <span class="bld">Tasmi</span>nti <a name="V1.0027"></a> dīghasālādike. <span class="bld">Hī</span>ti saccaṃ<a name="M0.0032"></a>, yasmā vā, santiṭṭhantīti sambandho. <span class="bld">Siluccayo</span>ti pabbato, tasmiṃ leṇaṃ <span class="bld">siluccayaleṇaṃ,</span> pabbataguhāti attho. <span class="bld">Upacikāsaṅkā</span>ti upacikānaṃ uṭṭhānaṭṭhānanti āsaṅkā. <span class="bld">Tato</span>ti pāsāṇapiṭṭhiyaṃ vā pāsāṇathambhesu vā katasenāsanādito. Āgantuko yo bhikkhu anuvattanto vasatīti sambandho. <span class="bld">So</span>ti āgantuko bhikkhu. Puna <span class="bld">so</span>ti āgantuko bhikkhuyeva. <span class="bld">Tato</span>ti gahetvā issariyena vasanato. <span class="bld">Ubhopī</span>ti āvāsikopi āgantukopi dve bhikkhū. <span class="bld">Tesū</span>ti dvīsu tīsu. <span class="bld">Pacchimassā</span>ti sabbapacchimassa. <span class="bld">Ābhogenā</span>ti ābhogamattena mutti natthi, āpucchitabbamevāti adhippāyo. <span class="bld">Aññato</span>ti aññāvāsato. <span class="bld">Aññatrā</span>ti aññasmiṃ āvāse. <span class="bld">Tatthevā</span>ti ānītāvāseyeva. <span class="bld">Tenā</span>ti vuḍḍhatarena, ‘‘sampaṭicchite’’ti pade kattā. <span class="bld">Sampaṭicchite</span>ti vuḍḍhatarena sampaṭicchitepi itarassa gantuṃ vaṭṭati āpucchitattāti vadanti. <span class="bld">Naṭṭhaṃ vā</span>ti naṭṭhe vā senāsane sati gīvā na hotīti yojanā. <span class="bld">Aññassā</span>ti avissāsikapuggalassa. <span class="bld">Naṭṭhānī</span>ti naṭṭhesu mañcapīṭhesu santesu.</p>



<p class="bodytext">Vuḍḍhataro bhikkhu ca issariyo ca yakkho ca sīho ca vāḷamigo ca kaṇhasappo ca <span class="bld">vuḍḍha…pe… kaṇhasappā,</span> te ādayo yesaṃ teti <span class="bld">vuḍḍha…pe… kaṇhasappādayo,</span> tesu. Ādisaddena petādayo saṅgaṇhāti. <span class="bld">Yatthā</span>ti yasmiṃ ṭhāne. <span class="bld">Assā</span>ti bhikkhuno. ‘‘Palibuddho’’ti padassa atthaṃ dassetuṃ vuttaṃ ‘‘upadduto’’ti. Pañcamaṃ.</p>



<p class="subhead">6. Anupakhajjasikkhāpadaṃ</p>



<p class="bodytext"><a name="para119"></a><span class="paranum">119</span>. Chaṭṭhe <span class="bld">rūmbhitvā</span>ti nivāretvā, āvaraṇaṃ katvāti attho. <span class="bld">Vassaggenā</span>ti vassagaṇanāya. <span class="bld">Anupakhajjā</span>ti ettha khada hiṃsāyanti dhātupāṭhesu (saddanītidhātumālāyaṃ 15 dakārantadhātu) vuttattā khadasaddo hiṃsattho hoti. Anusamīpaṃ upagantvā khadanaṃ hiṃ sanaṃ nāma anusamīpaṃ pavisanamevāti dassento āha ‘‘anupavisitvā’’ti.</p>



<p class="bodytext"><a name="para120"></a><span class="paranum">120</span>. ‘‘Jāna’’nti <a name="M0.0033"></a> ettha jānanākāraṃ dassetuṃ vuttaṃ ‘‘anuṭṭhāpanīyo aya’’nti. <span class="bld">Tenevā</span>ti jānanahetunā eva. <span class="bld">Assā</span>ti ‘‘jāna’’ntipadassa. <span class="bld">Hī</span>ti vitthārajotako. Saṅgho pana detīti sambandho. <span class="bld">Yassā</span>ti vuḍḍhādīsu aññatarassa. <span class="bld">Etthā</span>ti vuḍḍhagilānādīsu. Gilānassapi detīti yojanā. ‘‘Gilāno’’ti padaṃ ‘‘na pīḷetabbo, anukampitabbo’’tipadadvaye vuttakammaṃ. ‘‘Kāmañcā’’ti padassa anuggahatthajotakattā panasaddo garahatthajotako.</p>



<p class="bodytext"><a name="para121"></a><span class="paranum">121</span>. Mañcapīṭhānaṃ <a name="V1.0028"></a> upacāro nāmāti sambandho. <span class="bld">Yato</span>ti yato kutoci ṭhānato. Yāva mañcapīṭhaṃ atthi, tāva upacāro nāmāti yojanā. Tasmiṃ upacāre ṭhitassa bhikkhuno upacāreti sambandho.</p>



<p class="bodytext">‘‘Abhinisīdati vā abhinipajjati vā’’ti ettha vāsaddassa aniyamavikappatthaṃ dassetuṃ vuttaṃ ‘‘abhinisīdanamattenā’’tiādi.</p>



<p class="bodytext"><a name="para122"></a><span class="paranum">122</span>. <span class="bld">Ito</span>ti vārato. <span class="bld">Idhā</span>ti imasmiṃ pācittiyavāre. Yathā vutto, evanti sambandho. <span class="bld">Sabbatthevā</span>ti sabbesu eva vihārapariveṇesu. <span class="bld">Assā</span>ti visabhāgapuggalassa. <span class="bld">Idhāpī</span>ti imasmimpi sikkhāpade. <span class="bld">Tatthā</span>ti vissāsikapuggale.</p>



<p class="bodytext"><a name="para123"></a><span class="paranum">123</span>. Pāḷiyaṃ ‘‘āpadāsū’’tipadaṃ ‘‘pavisatī’’ti ajjhāhārapadena sambandhitabbanti āha ‘‘āpadāsūtiādī’’ti. Chaṭṭhaṃ.</p>



<p class="subhead">7. Nikkaḍḍhanasikkhāpadaṃ</p>



<p class="bodytext"><a name="para126"></a><span class="paranum">126</span>. Sattame ye pāsādā vā yāni vā catussālānīti yojanā. Catasso bhūmiyo etesanti <span class="bld">catubhūmakā</span>. Evaṃ pañcabhūmakā. <span class="bld">Koṭṭhakānī</span>ti dvārakoṭṭhakāni. ‘‘Pāsādā’’tipadamapekkhiya vuttaṃ ‘‘ye’’tipadaṃ, ‘‘catussālānī’’tipade apekkhite ‘‘yānī’’ti liṅgavipallāso hoti. Senāsanesu ekena payogena bahuke dvāre bhikkhuṃ atikkāmetīti sambandho. Nānāpayogehi nānādvāre bhikkhuṃ atikkāmentassāti yojanā. ‘‘Dvāragaṇanāyā’’tiiminā payogagaṇanāyātipi atthaṃ ñāpeti atthato pākaṭattā. <span class="bld">Anāmasitvā</span>ti achupitvā.</p>



<p class="bodytext"><span class="bld">Ettakānī</span>ti <a name="M0.0034"></a> etapamāṇāni. <span class="bld">Tassā</span>ti nikkaḍḍhiyamānassa bhikkhussa. <span class="bld">Gāḷha</span>nti daḷhaṃ.</p>



<p class="bodytext"><a name="para127"></a><span class="paranum">127</span>. <span class="bld">Idhāpī</span>ti imasmimpi sikkhāpade. <span class="bld">Pi</span>saddo purimasikkhāpadāpekkho. <span class="bld">Sabbatthā</span>ti sabbesu sikkhāpadesu. <span class="bld">Yatrā</span>ti yasmiṃ sikkhāpade.</p>



<p class="bodytext"><a name="para128"></a><span class="paranum">128</span>. <span class="bld">So</span>ti bhaṇḍanakārakakalahakārako bhikkhu. <span class="bld">Hī</span>ti saccaṃ, yasmā vā. <span class="bld">Pakkha</span>nti attano <a name="V1.0029"></a> pakkhaṃ. Nikkaḍḍhiyamānapuggalapakkhe ummattakassa nikkaḍḍhati vā nikkaḍḍhāpeti vāti sambandhitabbaṃ. Nikkaḍḍhakapuggalapakkhe ummattakassa anāpattīti sambandhitabbanti. Sattamaṃ.</p>



<p class="subhead">8. Vehāsakuṭisikkhāpadaṃ</p>



<p class="bodytext"><a name="para129"></a><span class="paranum">129</span>. Aṭṭhame acchannatalattā upari vehāso etissāti <span class="bld">uparivehāsā,</span> sā ca sā kuṭi ceti <span class="bld">uparivehāsakuṭī</span>ti dassento āha ‘‘upariacchannatalāyā’’ti. Tassā kuṭiyā sarūpaṃ dassetuṃ vuttaṃ ‘‘dvibhūmikakuṭiyā vā’’tiādi. ‘‘Mañca’’nti padaṃ ‘‘abhī’’tiupasaggena sambandhitabbanti āha ‘‘abhibhavitvā’’ti. ‘‘Nisīdatī’’ti kiriyāpadena vā yojetabboti āha ‘‘bhummatthe vā’’tiādi. <span class="bld">Eta</span>nti ‘‘mañca’’ntipade etaṃ vacanaṃ upayogavacanaṃ. Atha vā <span class="bld">eta</span>nti ‘‘mañca’’ntipadaṃ upayogavacanavantaṃ. Ettha ca pacchimasambandhe abhītyūpasaggo padālaṅkāramatto padavibhūsanamattoti āha ‘‘abhīti idaṃ panā’’tiādi. <span class="bld">Padasobhaṇattha</span>nti padassa alaṅkāratthaṃ vibhūsanatthaṃ padassa phullitatthanti adhippāyo. <span class="bld">Nipatitvā</span>ti ettha nītyūpasaggo dhātvatthānuvattakoti āha ‘‘patitvā’’ti. Atha vā nikkhantatthavācakoti āha ‘‘nikkhamitvā vā’’ti. Iminā nītyūpasaggassa dhātvatthavisesakataṃ dīpeti, nikkhanto hutvā patitvāti attho. <span class="bld">Hī</span>ti yasmā. <span class="bld">Āṇī</span>ti aggakhīlā.</p>



<p class="bodytext"><a name="para131"></a><span class="paranum">131</span>. Yā kuṭi sīsaṃ na ghaṭṭeti, sā <span class="bld">asīsaghaṭṭā</span> nāmāti yojanā. ‘‘Pamāṇamajjhimassā’’tiiminā thāmamajjhimaṃ nivatteti. <span class="bld">Sabbaheṭṭhimāhī</span>ti <a name="M0.0035"></a> sabbesaṃ dabbasambhārānaṃ heṭṭhā ṭhitāhi. <span class="bld">Tulāhī</span>ti gehathambhānamupari vitthāravasena ṭhitehi kaṭṭhavisesehi. Iminā aṭṭhakathāvacanena ca tulāya sarūpaṃ pākaṭaṃ. Keci pana tulāya sarūpaṃ aññathā vadanti. <span class="bld">Etenā</span>ti ‘‘majjhimassa purisassa asīsaghaṭṭā’’tivacanena dassitā hotīti sambandho. <span class="bld">Hī</span>ti saccaṃ. Yā kāci kuṭi vuccatīti yojanā. <span class="bld">Uparī</span>ti dvibhūmikakuṭiyaṃ bhūmito upari bhūmiyaṃ. <span class="bld">Acchannatalā</span>ti anullocatalā, avitānatalāti attho. <span class="bld">Idha panā</span>ti imasmiṃ pana sikkhāpade.</p>



<p class="bodytext"><a name="para133"></a><span class="paranum">133</span>. <span class="bld">Hī</span>ti saccaṃ, yasmā vā. <span class="bld">Yāya</span>nti yā ayaṃ kuṭi. <span class="bld">Tatthā</span>ti tassaṃ sīsaghaṭṭakuṭiyaṃ. Anoṇatena bhikkhunāti yojanā. <span class="bld">Yassā</span>ti kuṭiyā. <span class="bld">Aparibhoga</span>nti na paribhuñjitabbaṃ, na paribhuñjanārahanti attho. <span class="bld">Patāṇī</span>ti patanassa nivāraṇā āṇi aggakhīlā. Sā hi ābandhaṃ nayati pavattetīti <span class="bld">āṇī</span>ti vuccati. <span class="bld">Yatthā</span>ti yasmiṃ mañcapīṭhe<a name="V1.0030"></a>. <span class="bld">Na nippatantī</span>ti nikkhanto hutvā na patanti. <span class="bld">Āhaccapādake</span>ti aṅge āhanitvā vijjhitvā tattha pavesitapādake. <span class="bld">Nāgadantakādīsū</span>ti nāgassa danto viyāti nāgadantako, sadisatthe ko, so ādi yesaṃ teti nāgadantakādayo, tesu. Ādisaddena bhittikhīlādayo saṅgaṇhātīti. Aṭṭhamaṃ.</p>



<p class="subhead">9. Mahallakavihārasikkhāpadaṃ</p>



<p class="bodytext"><a name="para135"></a><span class="paranum">135</span>. Navame <span class="bld">piṭṭhasaṅghāṭassā</span>ti dvārabāhāya. Sā hi piṭṭhe dvinnaṃ kavāṭānaṃ saṃ ekato ghāṭo ghaṭanaṃ samāgamo etassatthīti piṭṭhasaṅghāṭoti vuccati. Kurundiyaṃ vuttanti sambandho. Mahāaṭṭhakathāyaṃ vuttanti yojanā. <span class="bld">Ta</span>nti mahāaṭṭhakathāya vuttavacanaṃ. Evaṃ ‘‘tadevā’’ti etthāpi. <span class="bld">Hī</span>ti saccaṃ, yasmā vā. <span class="bld">Bhagavatāpī</span>ti na mahāaṭṭhakathācariyehi eva vuttaṃ, atha kho bhagavatāpi katoti yojanā. Dvārabandhena aggaḷassa avinābhāvato ‘‘aggaḷaṭṭhapanāyā’’ti vuttepi aggaḷena saha dvārabandhaṭṭhapanāyāti atthova gahetabboti āha ‘‘sakavāṭakadvārabandhaṭṭhapanāyā’’ti. <span class="bld">Aggaḷo</span>ti kavāṭaphalako. <span class="bld">Imamevattha</span>nti <a name="M0.0036"></a> mayā vuttaṃ imaṃ eva atthaṃ sandhāyāti sambandho. <span class="bld">Etthā</span>ti ‘‘aggaḷaṭṭhapanāyā’’tivacane. <span class="bld">Adhippāyo</span>ti bhagavato abhisandhi. <span class="bld">Hi-</span>saddo vitthārajotako. <span class="bld">Kampatī</span>ti bhusaṃ kampati. <span class="bld">Calatī</span>ti īsaṃ calati. <span class="bld">Tenā</span>ti tena sithilapatanahetunā. Mātikāyaṃ, padabhājanīyañca ‘‘aggaḷaṭṭhapanāyā’’tipadassa sambandhābhāvato tassa sambandhaṃ dassetuṃ vuttaṃ ‘‘tatthā’’tiādi. Tattha <span class="bld">tatthā</span>ti ‘‘aggaḷaṭṭhapanāyā’’tivacane na vuttanti sambandho. Atthassa kāraṇassa uppatti atthuppatti, sāyeva <span class="bld">aṭṭhuppattī</span>ti vuccati tthakārassa ṭṭhakāraṃ katvā. Adhikārato daṭṭhabboti yojanā.</p>



<p class="bodytext">Yaṃ pana vacanaṃ vuttanti sambandho. <span class="bld">Yassā</span>ti mahāvihārassa. <span class="bld">Uparī</span>ti dvārato upari. <span class="bld">Tīsu disāsū</span>ti ubhosu passesu, uparīti tīsu disāsu. <span class="bld">Tatrāpī</span>ti khuddake vihārepi. <span class="bld">Sā</span>ti bhitti. <span class="bld">Aparipūraupacārāpī</span>ti samantā kavāṭapamāṇena aparipūraupacārāpi. <span class="bld">Ukkaṭṭhaparicchedenā</span>ti ukkaṃsapamāṇena. Hatthapāsato atirekaṃ na limpitabboti adhippāyo. Tīsu disāsu eva limpitabbo na hoti, lepokāse sati adhobhāgepi limpitabboti āha ‘‘sace panassā’’tiādi. <span class="bld">Assā</span>ti vihārassa. Ālokaṃ sandhenti pidahantīti <span class="bld">‘‘ālokasandhī’’</span>ti vutte vātapānakavāṭakāyevāti dassento āha ‘‘vātapānakavāṭakā vuccantī’’ti. Vātaṃ pivatīti <span class="bld">vātapānaṃ,</span> dvāraṃ, tasmiṃ ṭhitā kavāṭakā <span class="bld">vātapānakavāṭakā. Te</span>ti vātapānakavāṭakā paharantīti sambandho. <span class="bld">Etthā</span>ti ālokasandhimhi. <span class="bld">Sabbadisāsū</span>ti ubhosu passesu, heṭṭhā, uparīti <a name="V1.0031"></a> catūsu disāsu. ‘‘Tasmā’’tipadaṃ ‘‘limpitabbo vā lepāpetabbo vā’’tipadadvaye hetu. <span class="bld">Etthā</span>ti ‘‘ālokasandhiparikammāyā’’tipade.</p>



<p class="bodytext"><span class="bld">Iminā</span>ti setavaṇṇādinā. <span class="bld">Sabbameta</span>nti etaṃ sabbaṃ setavaṇṇādikaṃ.</p>



<p class="bodytext"><span class="bld">Ya</span>nti kiccaṃ. Kattabbaṃ kiccanti sambandho. Saddantarabyavahitopi dvattisaddo pariyāyasaddena samāso hotīti āha ‘‘chadanassa dvattipariyāya’’nti. Dve vā tayo vā pariyāyā samāhaṭāti <span class="bld">dvattipariyāyaṃ</span><a name="M0.0037"></a>, samāhāre digu, tisadde pare dvissa akāro hoti. <span class="bld">Parikkhepo</span>ti anukkamena parikkhepo. Apatyūpasaggassa paṭisedhavācakattā ‘‘aharite’’ti vuttaṃ. <span class="bld">Etthā</span>ti ‘‘apaharite’’ti pade. ‘‘Harita’’nti iminā adhippetanti sambandho. Ādikappakāle aparaṇṇato pubbe pavattaṃ annaṃ <span class="bld">pubbaṇṇaṃ,</span> aparasmiṃ pubbaṇṇato pacchā pavattaṃ annaṃ <span class="bld">aparaṇṇaṃ,</span> nakāradvayassa ṇakāradvayaṃ katvā. <span class="bld">Tenevā</span>ti adhippetattā eva.</p>



<p class="bodytext"><span class="bld">Vutta</span>nti vapitaṃ, yathā ‘‘sumedhabhūto bhagavā’’tiettha bodhiṃ asampattopi bodhisatto sumedhabhūto ‘‘bhagavā’’ti vuccati avassambhāviyattā, evaṃ haritaṃ asampattampi khettaṃ ‘‘harita’’nti vuccati avassambhāviyattāti atthaṃ dasseti ‘‘yasmimpi khette’’tiādinā.</p>



<p class="bodytext"><span class="bld">Ahariteyevā</span>ti haritavirahe eva khetteti yojanā. <span class="bld">Tatrāpī</span>ti aharitakhettepi. ‘‘Piṭṭhivaṃsassā’’tipadaṃ ‘‘passe’’tipade sāmyatthachaṭṭhī, iminā pakatigehaṃ dasseti. ‘‘Kūṭāgārakaṇṇikāyā’’tipadaṃ ‘‘upari, thūpikāyā’’tipade sāmyatthachaṭṭhī, iminā ekakūṭayutte māḷādike dasseti. Ṭhitaṃ bhikkhunti sambandho. Nisinnakaṃ yaṃkañci jananti yojanā. <span class="bld">Tassā</span>ti ṭhitaṭṭhānassa. <span class="bld">Anto</span>ti abbhantare, <span class="bld">hi</span> yasmā <span class="bld">ayaṃ</span> okāso patanokāsoti yojanā.</p>



<p class="bodytext"><a name="para136"></a><span class="paranum">136</span>. <span class="bld">Chāditaṃ nāmā</span>ti ettha chāditasaddo bhāvattho hoti, tenāha ‘‘chādana’’nti. <span class="bld">Ujukamevā</span>ti chadanuṭṭhāpanato uddhaṃ ujukaṃ eva. <span class="bld">Ta</span>nti chādanaṃ. <span class="bld">Apanetvāpī</span>ti nāsetvāpi. <span class="bld">Tasmā</span>ti yasmā labbhati, tasmā, pakkamitabbanti sambandho. <span class="bld">Parikkhepenā</span>ti parivārena chādentassāti yojanā. <span class="bld">Idhāpī</span>ti pariyāyachādanepi adhiṭṭhahitvāti sambandho. <span class="bld">Tuṇhībhūtenā</span>ti tuṇhībhūto hutvā. <span class="bld">Chadanuparī</span>ti chadanassa upari. <span class="bld">Hī</span>ti saccaṃ. ‘‘Tato ce uttari’’nti ettha tato dvattipariyāyato uparīti dassento āha ‘‘tiṇṇaṃ maggānaṃ vā’’tiādi.</p>



<p class="bodytext"><a name="para137"></a><span class="paranum">137</span>. Karena <a name="V1.0032"></a><a name="M0.0038"></a> hatthena lunitabbo, chinditabbo, lātabbo gahetabboti vā <span class="bld">karaḷo</span>ti kate atthapakaraṇādito tiṇamuṭṭhi evāti āha ‘‘tiṇamuṭṭhiya’’nti. Navamaṃ.</p>



<p class="subhead">10. Sappāṇakasikkhāpadaṃ</p>



<p class="bodytext"><a name="para140"></a><span class="paranum">140</span>. Dasame <span class="bld">‘‘jāna’’</span>nti gacchantādigaṇoti āha ‘‘jānanto’’ti. Saṃ vijjati pāṇo etthāti <span class="bld">sapāṇakaṃ. Eta</span>nti udakaṃ. Sayaṃ jānantopi parena jānāpentopi jānātiyeva nāmāti āha ‘‘yathā tathā vā’’ti. <span class="bld">Sapāṇakaṃ udaka</span>nti karaṇatthe cetaṃ upayogavacanaṃ, tenāha ‘‘tena udakenā’’ti. <span class="bld">Pubbe</span>ti pathavikhaṇanasikkhāpadādike.</p>



<p class="bodytext"><span class="bld">Tatthā</span>ti ‘‘siñceyya vā siñcāpeyya vā’’tipade. <span class="bld">Dhāra</span>nti sotaṃ. <span class="bld">Mātikaṃ pamukha</span>nti mātikaṃ abhimukhaṃ. <span class="bld">Tattha tatthā</span>ti tasmiṃ tasmiṃ ṭhāne. Aññato ṭhānato aññaṃ ṭhānaṃ netīti yojanā. ‘‘Sapāṇakaṃ udaka’’nti sāmaññavacanassapi visese avaṭṭhānato, visesatthinā ca visesassa anupayojitabbato idha visesaudakanti sandhāyabhāsitatthaṃ dassento āha ‘‘idaṃ panā’’tiādi. Idaṃ pana na vuttanti sambandho. <span class="bld">Ya</span>nti udakaṃ ‘‘gacchatī’’tipade kattā. <span class="bld">Yatthā</span>ti yasmiṃ udaketi. Dasamaṃ.</p>



<p class="centered">Bhūtagāmavaggo dutiyo.</p>



<p class="title">3. Ovādavaggo</p>



<p class="subhead">1. Ovādasikkhāpada-atthayojanā</p>



<p class="bodytext"><a name="para144"></a><span class="paranum">144</span>. Bhikkhunivaggassa paṭhame <span class="bld">tesa</span>nti therānaṃ. Mahākulehi nikkhamitvā pabbajitāti yojanā. Kuladhītaro vijjamānaguṇaṃ kathayantīti <a name="M0.0039"></a> sambandho. ‘‘Ñātimanussāna’’ntipadaṃ ‘‘kathayantī’’tipade sampadānaṃ. <span class="bld">Kuto</span>ti kassa therassa santikāti attho. <span class="bld">Tesa</span>nti therānaṃ guṇanti sambandho. ‘‘Kathetu’’ntipadamapekkhitvā ‘‘vijjamānaguṇe’’ti vattabbe avatvā ‘‘vaṭṭantī’’tipadamapekkhiya <a name="V1.0033"></a> ‘‘vijjamānaguṇā’’ti vuttaṃ. <span class="bld">Hī</span>ti saccaṃ, yasmā vā. <span class="bld">Tato</span>ti kathanakāraṇā abhihariṃsūti sambandho. <span class="bld">Tenā</span>ti abhiharaṇahetunā.</p>



<p class="bodytext"><span class="bld">Tesa</span>nti chabbaggiyānaṃ. <span class="bld">Tāsū</span>ti bhikkhunīsu. ‘‘Bhikkhuniyo’’tipadaṃ ‘‘upasaṅkamitvā’’tipade kammaṃ. Chabbaggiyānaṃ bhikkhunīsu upasaṅkamanaṃ lābhataṇhāya hoti, bhikkhunīnaṃ chabbaggīsu upasaṅkamanaṃ calacittatāya hotīti aññamaññūpasaṅkamantānaṃ viseso. Tiracchānabhūtā kathā <span class="bld">tiracchānakathā</span> niratthakakathāti dassento āha ‘‘tiracchānakathantī’’ti. <span class="bld">Saggamaggagamanepī</span>ti pisaddo mokkhagamane pana kā nāma kathāti dasseti. Rājāno ārabbha pavattā kathā <span class="bld">rājakathā</span>. Ādisaddena corakathādayo saṅgaṇhāti.</p>



<p class="bodytext"><a name="para147"></a><span class="paranum">147</span>. <span class="bld">Te bhikkhū</span>ti chabbaggiyā bhikkhū bhaveyyunti sambandho. Adiṭṭhaṃ saccaṃ yehīti <span class="bld">adiṭṭhasaccā,</span> tesaṃ bhāvo <span class="bld">adiṭṭhasaccattaṃ,</span> tasmā adiṭṭhasaccattā bandhitvāti yojanā. <span class="bld">Nesa</span>nti chabbaggiyānaṃ. <span class="bld">Aññeneva upāyenā</span>ti aladdhasammutito aññeneva laddhasammutisaṅkhātena kāraṇena kattukāmoti sambandho. <span class="bld">Parato</span>ti parasmiṃ pacchā, uparīti attho. <span class="bld">Karonto vā</span>ti paribāhire karonto eva hutvā āhāti yojanā. <span class="bld">Hī</span>ti saccaṃ, yasmā vā. Yasmā na bhūtapubbāni, iti tasmā paribāhiraṃ karonto vāti attho.</p>



<p class="bodytext"><span class="bld">Tatthā</span>ti ‘‘anujānāmī’’tiādivacane. <span class="bld">Sīlavā</span>ti ettha vantusaddo pasaṃsatthe ca atisayatthe ca niccayogatthe ca hoti. <span class="bld">Tassā</span>ti laddhasammutikassa. <span class="bld">Ta</span>nti sīlaṃ. Pātimokkhasaṃvarasaddānaṃ kammadhārayabhāvaṃ, tehi ca saṃvutasaddassa tappurisabhāvaṃ dassetuṃ vuttaṃ ‘‘pātimokkhovā’’tiādi. Tattha evasaddena kammadhārayabhāvaṃ, enasaddena ca tappurisabhāvaṃ dassetīti daṭṭhabbaṃ.</p>



<p class="bodytext"><span class="bld">Vattatī</span>ti <a name="M0.0040"></a> attabhāvaṃ pavatteti. Kāritapaccayo hi adassanaṃ gato. Iminā iriyāpathavihāra dibbavihāra brahmavihāra ariyavihāresu catūsu vihāresu attabhāvavattanaṃ iriyāpathavihāraṃ dasseti. <span class="bld">Hī</span>ti saccaṃ. <span class="bld">Eta</span>nti ‘‘pātimokkhasaṃvarasaṃvuto viharatī’’tivacanaṃ. <span class="bld">Vibhaṅge</span>ti jhānavibhaṅge.</p>



<p class="bodytext">‘‘Sīla’’ntiādīni aṭṭha padāni tulyādhikaraṇāni. Ayaṃ panettha sambandho – sīlaṃ kusalānaṃ dhammānaṃ samāpattiyā patiṭṭhā ādi caraṇaṃ saṃyamo saṃvaro mokkhaṃ pamokkhanti. <span class="bld">Samāpattiyā</span>ti <a name="V1.0034"></a> samāpattatthāya. ‘‘Upeto’’tiādīni satta padāni aññamaññavevacanāni. Tattha <span class="bld">upapanno</span>ti yutto anuyutto. <span class="bld">Samannāgato</span>ti samantato anu punappunaṃ āgatoti samannāgato, samaṅgībhūtoti attho. Ettha hi saṃsaddo samantatthavācako, anusaddo naupacchinnatthavācako. <span class="bld">Tenā</span>ti tena kāraṇena. <span class="bld">Pāletī</span>ti attabhāvaṃ bādhanato rakkhati. <span class="bld">Yapetī</span>ti attabhāvo pavattati. <span class="bld">Yāpetī</span>ti attabhāvaṃ pavattāpeti. Yapa yāpane. Yāpanaṃ pavattananti hi dhātupāṭhesu vuttaṃ (saddanītidhātumālāyaṃ 18 pakārantadhātu). <span class="bld">Viharatī</span>ti ettha eko ākāratthavācako itisaddo luttaniddiṭṭho, iti vuccati, iti vuttanti vā yojanā.</p>



<p class="bodytext">Ācāragocarasaddānaṃ dvandabhāvaṃ, tehi ca sampannasaddassa tappurisabhāvaṃ dassento āha <span class="bld">‘‘ācāragocarasampanno’’</span>tiādi. Tattha casaddena dvandabhāvaṃ, enasaddena ca tappurisabhāvaṃ dasseti. <span class="bld">Aṇu</span>saddo appattho, <span class="bld">matta</span>saddo pamāṇatthoti āha ‘‘appamattakesū’’ti. ‘‘Dassanasīlo’’tiiminā <span class="bld">‘‘dassāvī’’</span>tiettha āvīsaddassa tassīlatthabhāvaṃ dasseti. ‘‘Samādāyā’’ti ettha saṃpubbaāpubbassa dāsaddassa kammāpekkhattā tassa kammaṃ dassetuṃ vuttaṃ ‘‘taṃ taṃ sikkhāpada’’nti. Iminā ‘‘sikkhāpadesū’’ti upayogatthe bhummavacananti dasseti. Atha vā <span class="bld">sikkhāpadesū</span>ti niddhāraṇatthe bhummavacanametaṃ. ‘‘Taṃ taṃ sikkhāpada’’nti kammaṃ pana ajjhāharitabbanti dasseti. <span class="bld">‘‘Samādāyā’’</span>ti ettha saṃsaddassa ca āpubbassa dāsaddassa ca yakārassa ca atthaṃ dassetuṃ <a name="M0.0041"></a> ‘‘sādhukaṃ gahetvā’’ti vuttaṃ. <span class="bld">Etthā</span>ti imissaṃ aṭṭhakathāyaṃ. Vitthāro pana gahetabboti yojanā. <span class="bld">Yo</span>ti kulaputto.</p>



<p class="bodytext"><span class="bld">Assā</span>ti laddhasammutikassa. Yaṃ taṃ bahu sutaṃ nāma atthi, taṃ na sutamattamevāti yojanā. <span class="bld">Mañjūsāya</span>nti peḷāyaṃ. Sā hi sāmikassa sadhanattaṃ maññate imāyāti ‘‘mañjūsā’’ti vuccati. Mañjūsāyaṃ ratanaṃ sannicitaṃ viya sutaṃ sannicitaṃ asmiṃ puggaleti yojanā, <span class="bld">etenā</span>ti ‘‘sannicita’’ntipadena, dassetīti sambandho. <span class="bld">So</span>ti laddhasammutiko bhikkhu. <span class="bld">Sannicitaratanassevā</span>ti sannicitaratanassa iva. <span class="bld">Ta</span>nti ‘‘ye te dhammā’’tiādivacanaṃ. <span class="bld">Etthā</span>ti imasmiṃ sikkhāpade. <span class="bld">Assā</span>ti laddhasammutikassa bhikkhuno. <span class="bld">Tatthā</span>ti ‘‘vacasā paricitā’’tiādivacane. Evamattho veditabboti yojanā. <span class="bld">Paguṇā</span>ti ujukā. Ujuko hi ajimhattā pakaṭṭho uttamo guṇoti atthena ‘‘paguṇo’’ti vuccati. <span class="bld">Anupekkhitā</span>ti punappunaṃ upagantvā ikkhitā, passitā dassitāti attho. <span class="bld">Atthato</span>ti abhidheyyatthato, aṭṭhakathātoti attho. <span class="bld">Kāraṇato</span>ti dhammato, pāḷitoti attho. <span class="bld">Diṭṭhi</span>saddassa paññāsaddavevacanattā ‘‘paññāyā’’ti vuttaṃ. <span class="bld">Supaccakkhakatā</span>ti suṭṭhu akkhānaṃ indriyānaṃ paṭimukhaṃ katā.</p>



<p class="bodytext">‘‘Bahussuto’’ti <a name="V1.0035"></a> ettha bahussutassa tividhabhāvaṃ dassento āha ‘‘ayaṃ panā’’tiādi. Nissayato muccatīti <span class="bld">nissayamuccanako</span>. Parisaṃ upaṭṭhāpetīti <span class="bld">parisupaṭṭhāko</span>. Bhikkhuniyo ovadatīti <span class="bld">bhikkhunovādako. Tatthā</span>ti tividhesu bahussutesu. Nissayamuccanakena ettakaṃ uggahetabbanti sambandho. <span class="bld">Upasampadāyā</span>ti upasampādetvā. Pañca vassāni etassāti <span class="bld">pañcavasso</span>. Tena uggahetabbanti yojanā. <span class="bld">Sabbantimenā</span>ti sabbesaṃ paricchedānaṃ ante lāmake pavattena. <span class="bld">Paguṇā</span>ti ajimhā ujukā. <span class="bld">Vācuggatā</span>ti tasseva vevacanaṃ. Yassa hi pāḷipāṭhā sajjhāyanakāle paguṇā honti, tassa vācuggatā. Yassa vā pana vācuggatā honti, tassa paguṇā. Tasmā tāni padāni aññamaññakāraṇavevacanāni. <span class="bld">Pakkhadivasesū</span>ti juṇhapakkhakāḷapakkhapariyāpannesu <a name="M0.0042"></a> divasesu. <span class="bld">Dhammasāvanatthāyā</span>ti sampattānaṃ parisānaṃ dhammassa sāvanatthāya suṇāpanatthāyāti adhippāyo. <span class="bld">Sāvanatthāyā</span>ti ettha yupaccayaparattā kāritapaccayo lopo hotīti daṭṭhabbaṃ. Tasmā sāvīyate suṇāpīyate <span class="bld">sāvana</span>nti vacanattho kātabbo. Bhāṇavārā uggahetabbāti sambandho. <span class="bld">Sampattāna</span>nti attano santikaṃ sampattānaṃ. <span class="bld">Parikathanatthāyā</span>ti parissaṅgena āliṅganena kathanatthaṃ, appasaddasaṅkhātāya vācāya kathanatthanti attho. ‘‘Kathāmaggo’’ti vuttattā vatthukathāyeva adhippetā, na suttasaṅkhāto pāḷipāṭho. Anu pacchā, punappunaṃ vā dāyakā modanti etāyāti <span class="bld">anumodanā</span>. Jhānaṃ vā maggo vā phalaṃ vā <span class="bld">samaṇadhammo</span> nāma. Tassa karaṇatthaṃ uggahetabbanti yojanā. <span class="bld">Hī</span>ti saccaṃ, yasmā vā. Catūsu disāsu apaṭihatoti <span class="bld">cātuddiso,</span> apaṭihatatthe ṇapaccayo.</p>



<p class="bodytext">Parisupaṭṭhāpakena kātabbāti yojanā. <span class="bld">Abhivinaye</span>ti aññamaññaparicchinne vinayapiṭake. <span class="bld">Dve vibhaṅgā</span>ti bhikkhuvibhaṅgo ca bhikkhunivibhaṅgo ca. Asakkontena parisupaṭṭhāpakena bhikkhunāti sambandho. Evaṃ attano atthāya uggahetabbaṃ dassetvā idāni parisāya atthāya uggahetabbaṃ dassento āha ‘‘parisāya panā’’tiādi. <span class="bld">Abhidhamme</span>ti aññamaññaparicchinne suttantapiṭake eva, na abhidhammapiṭake. <span class="bld">Tayo va</span>ggāti sagāthāvaggo nidānavaggo khandhavaggoti tayo vaggā. <span class="bld">Vā</span>saddo aniyamavikappattho. <span class="bld">Eka</span>nti ekaṃ nipātaṃ. <span class="bld">Tato tato</span>ti nikāyato. <span class="bld">Samuccayaṃ katvā</span>ti rāsiṃ katvā. <span class="bld">Na vutta</span>nti aṭṭhakathāsu na kathitaṃ. Yassa pana natthi, so na labhatīti yojanā. <span class="bld">Suttante cā</span>ti suttantapiṭake pana. <span class="bld">Uggahito</span>ti sarūpakathanena gahito, uccāritoti attho. <span class="bld">Disāpāmokkho</span>ti disāsu ṭhitānaṃ bhikkhuādīnaṃ pāmokkho. <span class="bld">Yena kāmaṃ gamo</span>ti yathākāmaṃ gamo.</p>



<p class="bodytext"><span class="bld">Catūsu nikāyesū</span>ti khuddakanikāyato aññesu dīghanikāyādīsu. <span class="bld">Ekassā</span>ti aññatarassa ekassa<a name="V1.0036"></a>. <span class="bld">Ekanikāyenā</span>ti ekasmiṃ <a name="M0.0043"></a> nikāye laddhanayena. <span class="bld">Hī</span>ti saccaṃ, yasmā vā. <span class="bld">Tatthā</span>ti catuppakaraṇassa aṭṭhakathāyaṃ. <span class="bld">Nānattha</span>nti nānāpayojanaṃ. <span class="bld">Ta</span>nti vinayapiṭakaṃ. <span class="bld">Ettāvatā</span>ti ettakapamāṇena paguṇena. <span class="bld">Hotī</span>ti itisaddo parisamāpanattho. Iti parisamāpanaṃ veditabbanti yojanā.</p>



<p class="bodytext">Ubhayāni kho panassāti ādi pana vuttanti sambandho. <span class="bld">Aññasmi</span>nti vinayapiṭakato itarasmiṃ. <span class="bld">Tatthā</span>ti ‘‘ubhayāni kho panassā’’tiādivacane. Yathā yenākārena āgatāni, taṃ ākāraṃ dassetunti yojanā. <span class="bld">Padapaccābhaṭṭhasaṅkaradosavirahitānī</span>ti padānaṃ paccābhaṭṭhasaṅkarabhūtehi dosehi virahitāni. Ettha ca <span class="bld">padapaccābhaṭṭha</span>nti padānaṃ paṭinivattitvā ābhassanaṃ gaḷanaṃ, cutanti attho. <span class="bld">Padasaṅkara</span>nti padānaṃ vipatti, vināsoti attho. <span class="bld">‘‘Suttaso’’</span>ti sāmaññato vuttepi khandhakaparivārasuttaṃ eva gahetabbanti āha ‘‘khandhakaparivārato’’ti. <span class="bld">Anubyañjanaso</span>ti ettha byañjanasaddo akkharassa ca padassa ca vācakoti āha ‘‘akkharapadapāripūriyā cā’’ti. <span class="bld">Hī</span>ti saccaṃ, yasmā vā.</p>



<p class="bodytext">‘‘Sithiladhanitādīna’’ntipadaṃ ‘‘vacanenā’’tipade kammaṃ, ‘‘vacanenā’’tipadaṃ ‘‘sampannāgato’’tipade hetu, ‘‘vissaṭṭhāya anelagaḷāya atthassa viññāpaniyā’’tipadāni ‘‘vācāyā’’tipade visesanāni. <span class="bld">Sithiladhanitādīna</span>nti ādisaddena niggahitavimuttasambandhavavatthitadīgha rassa garu lahu saṅkhātā aṭṭha byañjanabuddhiyo saṅgaṇhāti. <span class="bld">Yathāvidhānavacanenā</span>ti akkharacintakānaṃ yathā saṃvidahanavacanena. Vācāyeva karīyati kathīyati uccārīyati <span class="bld">vākkaraṇaṃ</span> cakārassa kakāraṃ katvā. <span class="bld">Hī</span>ti tadeva yuttaṃ. Mātugāmo yasmā sarasampattirato, tasmā hīḷetīti yojanā. ‘‘Sarasampattirahita’’ntipadaṃ ‘‘vacana’’ntipade visesanabhāvena visesaṃ katvā ‘‘hīḷetī’’tipade hetubhāvena sampajjanato hetuantogadhavisesananti daṭṭhabbaṃ. <span class="bld">Sabbāsa</span>nti bhikkhunīnaṃ. ‘‘Sīlācārasampattiyā’’tiiminā jāti gotta rūpa bhogādinātiatthaṃ nivatteti. <span class="bld">Kāraṇañcā</span>ti aṭṭhakathañca. <span class="bld">Tajjetvā</span>ti ubbejetvā. <span class="bld">Tāsa</span>nti bhikkhunīnaṃ. <span class="bld">Gihikāle</span>ti bhikkhunovādakassa gihikāle anajjhāpannapubbo <a name="M0.0044"></a> hotīti sambandho. <span class="bld">Hi</span> tadeva yuttaṃ. ‘‘Mātugāmo’’tipadaṃ ‘‘na karotī’’tipade suddhakattā, ‘‘uppādetī’’tipade hetukattā. Ṭhitassa bhikkhuno dhammadesanāyāpīti yojanā. <span class="bld">Api</span>saddo garahattho. <span class="bld">Visabhāgehī</span>ti viruddhehi vatthārammaṇehi. <span class="bld">Ayuttaṭṭhāne</span>ti pabbajitānaṃ ananurūpaṭṭhāne. <span class="bld">Chandarāga</span>nti balavataṇhaṃ. <span class="bld">Tenā</span>ti tena hetunā.</p>



<p class="bodytext">‘‘Ettha <a name="V1.0037"></a> cā’’tiādimhi ayaṃ pana saṅgaho –</p>



<p class="gatha1">‘‘Sīlavā bahussuto ca, svāgato ca suvācako;</p>



<p class="gathalast">Piyo paṭibalo cāpi, najjhāpanno ca vīsatī’’ti.</p>



<p class="bodytext"><a name="para148"></a><span class="paranum">148</span>. <span class="bld">Vatthusmi</span>nti aṭṭhuppattiyaṃ. Kakāralopaṃ katvā garudhammāti vuccantīti āha ‘‘garukehi dhammehī’’ti. <span class="bld">Te</span>ti garudhammā. <span class="bld">Hī</span>ti yasmā. ‘‘Ekato’’ti sāmaññena vuttavacanassa visesena gahetabbataṃ dassetuṃ vuttaṃ ‘‘bhikkhunīnaṃ santike’’ti. <span class="bld">Yathāvatthukamevā</span>ti pācittiyameva. Tañhi vatthussa āpattikāraṇassa anurūpaṃ pavattattā ‘‘yathāvatthuka’’nti vuccati.</p>



<p class="bodytext"><a name="para149"></a><span class="paranum">149</span>. <span class="bld">Pāto</span>ti pageva, paṭhamanti attho. Asammaṭṭhaṃ sammajjītabbanti sambandho. Asammajjane dosaṃ pākaṭaṃ karonto āha ‘‘asammaṭṭhaṃ hī’’tiādi. <span class="bld">Hī</span>ti tappākaṭīkaraṇajotako. <span class="bld">Ta</span>nti pariveṇaṃ. Disvā bhaveyyunti sambandho. <span class="bld">Tenā</span>ti asotukāmānaṃ viya bhavanahetunā. Pariveṇasammajjanassa ānisaṃsaṃ dassetvā pānīyaparibhojanīyaupaṭṭhānassa tameva dassento āha ‘‘anto gāmato panā’’ti ādi. <span class="bld">Tasmi</span>nti pānīyaparibhojanīye.</p>



<p class="bodytext"><span class="bld">Sākhābhaṅgampī</span>ti bhañjitabbasākhampi. <span class="bld">Dutiyo</span>ti viññū puriso dutiyo. Nisīditabbaṭṭhānaṃ dassento āha ‘‘nisīditabba’’ntiādi. ‘‘Vihāramajjhe’’ti sāmaññato vatvā visesato dassetuṃ vuttaṃ ‘‘dvāre’’ti. Osaranti avasaranti etthāti <span class="bld">osaraṇaṃ,</span> tañca taṃ ṭhānañceti <span class="bld">osaraṇaṭṭhānaṃ,</span> tasmiṃ. <span class="bld">Samaggatthā</span>ti ettha saṃpubbo ca āpubbo ca gamusaddo <a name="M0.0045"></a> hoti, tato hiyyattanīsaṅkhātaṃ tthavacanaṃ vā hoti, pañcamīsaṅkhātassa thavacanassa tthattaṃ vā hoti, saṃyogaparattā ā upasaggo rasso ca hoti, iti atthaṃ dassento āha ‘‘sammā āgatatthā’’ti. Tattha ‘‘sammā’’tipadena saṃsaddassa atthaṃ dasseti, ‘‘ā’’itipadena ātyūpasaggaṃ, ‘‘gata’’itipadena gamudhātuṃ, ‘‘ttha’’itipadena hiyyattanīsaṅkhātaṃ tthavacanaṃ vā, pañcamīsaṅkhātassa thavacanassa tthattaṃ vā dasseti. Ayaṃ panetthattho – samaṃ tumhe āgatatthāti. Pañcamīsaṅkhātassa thavacanassa tthattakāle samaṃ tumhe āgā attha bhavathāti. ‘‘Āgacchantī’’tipadena <span class="bld">‘‘vattantī’’</span>ti ettha vatudhātuyā atthaṃ dasseti, ‘‘paguṇā vācuggatā’’tipadehi adhippāyaṃ dasseti. <span class="bld">Pāḷī</span>ti garudhammapāḷi.</p>



<p class="bodytext"><span class="bld">Tatthā</span>ti <a name="V1.0038"></a> tassaṃ pāḷiyaṃ, tesu vā abhivādanādīsu catūsu. <span class="bld">Maggasampadāna</span>nti maggaṃ pariharitvā bhikkhussa okāsadānaṃ. <span class="bld">Bījana</span>nti bījaniyā vidhūpanaṃ. <span class="bld">Pānīyāpucchana</span>nti pānīyassa āpucchanaṃ. Ādisaddena paribhojanīyāpucchanādikaṃ saṅgaṇhāti. <span class="bld">Ettha cā</span>ti etesu catūsu abhivādanādīsu. ‘‘Anto gāme vā’’tiādīni cha padāni ‘‘kātabbamevā’’tipade ādhāro. <span class="bld">Rājussāraṇāyā</span>ti rañño ānubhāvena janānaṃ ussāraṇāya. Mahābhikkhusaṅgho sannipatati etthāti <span class="bld">mahāsannipātaṃ,</span> tasmiṃ mahāsannipāte ṭhāne nisinne satīti yojanā. <span class="bld">Paccuṭṭhāna</span>nti paṭikacceva uṭṭhānaṃ. <span class="bld">Taṃ ta</span>nti sāmīcikammaṃ.</p>



<p class="bodytext"><span class="bld">Sakkatvā</span>ti cittiṃ katvā, saṃ ādaraṃ katvāti attho. Tenāha ‘‘yathā kato’’tiādi. <span class="bld">Tiṇṇaṃ kiccāna</span>nti ‘‘sakkatvā garuṃkatvā mānetvā’’tisaṅkhātānaṃ tiṇṇaṃ kiccānaṃ. Anīyasaddo kammatthoti āha ‘‘na atikkamitabbo’’ti.</p>



<p class="bodytext">Natthi bhikkhu etthāti <span class="bld">abhikkhuko</span> āvāso, so kittake ṭhāne abhikkhuko, yo āvāso abhikkhuko nāma hotīti āha ‘‘sace’’ti ādi. ‘‘Upassayato’’tipadaṃ ‘‘abbhantare’’tipade apādānaṃ. <span class="bld">Etthā</span>ti abhikkhuke āvāse. <span class="bld">Hī</span>ti saccaṃ. <span class="bld">Tato</span>ti aḍḍhayojanabbhantare <a name="M0.0046"></a> ṭhitaāvāsato. <span class="bld">Para</span>nti aññasmiṃ āvāse, bhummatthe cetaṃ upayogavacanaṃ. <span class="bld">Pacchābhatta</span>nti bhattato pacchā. <span class="bld">Tatthā</span>ti abhikkhuke āvāse. ‘‘Bhikkhuniyo’’tipadaṃ ‘‘vadantī’’tipade kammaṃ. <span class="bld">Vuttappamāṇe</span>ti aḍḍhayojanabbhantarasaṅkhāte vuttappamāṇe. <span class="bld">Sākhāmaṇḍapepī</span>ti sākhāya chāditamaṇḍapepi. <span class="bld">Pi</span>saddena āvāse pana kā nāma kathāti dasseti. <span class="bld">Vuttā</span>ti vasitā. <span class="bld">Ettāvatā</span>ti ekarattaṃ vasitamattena. <span class="bld">Etthā</span>ti sabhikkhuke āvāse. Upagacchantīhi bhikkhunīhi yācitabbāti yojanā. <span class="bld">Pakkhassā</span>ti āsaḷhīmāsassa juṇhapakkhassa. ‘‘Terasiya’’ntipadena avayaviavayavabhāvena yojetabbaṃ. <span class="bld">Maya</span>nti amhe. <span class="bld">Yato</span>ti yena ujunā maggenāti sambandho. Tenāha ‘‘tena maggenā’’ti. <span class="bld">Aññena maggenā</span>ti ujumaggato aññena jimhamaggena. <span class="bld">Aya</span>nti ayaṃ āvāso. <span class="bld">Tato</span>ti bhikkhūnaṃ āvāsato, bhikkhuniupassayato vā, idameva yuttataraṃ. Vakkhati hi ‘‘amhākaṃ upassayato gāvutamatte’’ti. <span class="bld">Khemaṭṭhāne</span>ti abhayaṭṭhāne. Tañhi khīyanti bhayā etthāti <span class="bld">khemaṃ,</span> khemañca taṃ ṭhānañceti khemaṭṭhānanti katvā ‘‘khemaṭṭhāna’’nti vuccati. <span class="bld">Tāhi bhikkhunīhī</span>ti aḍḍhayojanamatte ṭhāne vasantīhi. <span class="bld">Tā bhikkhuniyo</span>ti gāvutamatte ṭhāne vasantiyo. <span class="bld">Antarā</span>ti tumhākaṃ, amhākañca nivāsanaṭṭhānassa, nivāsanaṭṭhānato vā antare vemajjhe. Bhummatthe cetaṃ nissakkavacanaṃ. Ṭhite maggeti sambandho ‘‘santikā’’tipadaṃ <a name="V1.0039"></a> ‘‘āgata’’itipade apādānaṃ. <span class="bld">Tatthā</span>ti aññāsaṃ bhikkhunīnaṃ upassaye. Iti yācitabbāti yojanā. <span class="bld">Tato</span>ti bhikkhūnaṃ yācitabbato, paranti sambandho.</p>



<p class="bodytext"><span class="bld">Cātuddase</span>ti āsaḷhīmāsassa juṇhapakkhassa catuddasannaṃ divasānaṃ pūraṇe divase. <span class="bld">Idhā</span>ti imasmiṃ vihāre. ‘‘Ovāda’’ntipadaṃ ‘‘anu’’itipade kammaṃ. <span class="bld">Anujīvantiyo</span>ti anugantvā jīvanaṃ vuttiṃ karontiyo. Vuttā bhikkhūti sambandho. <span class="bld">Dutiyadivase</span>ti āsaḷhīpuṇṇamiyaṃ. <span class="bld">Athā</span>ti pakkamanānantaraṃ. <span class="bld">Etthā</span>ti bhikkhūnaṃ pakkantattā apassane. ‘‘Ābhogaṃ katvā’’tiiminā ābhogaṃ akatvā vasituṃ <a name="M0.0047"></a> na vaṭṭatīti dīpeti. Sabhikkhukāvāsaṃ gantabbamevāti adhippāyo. <span class="bld">Sā</span>ti vassacchedāpatti. <span class="bld">Hī</span>ti saccaṃ, yasmā vā. <span class="bld">Kenaci kāraṇenā</span>ti bhikkhācārassa asampadādinā kenaci nimittena. <span class="bld">Hī</span>ti saccaṃ. Bhikkhūnaṃ pakkantādikāraṇā abhikkhukāvāse vasantiyā kiṃ abhikkhukāvāseva pavāretabbanti āha ‘‘pavārentiyā panā’’tiādi.</p>



<p class="bodytext"><span class="bld">Anvaddhamāsa</span>nti ettha anusaddo vicchatthavācako kammappavacanīyo, tena payogattā bhummatthe upayogavacananti āha ‘‘addhamāse addhamāse’’ti. <span class="bld">Paccāsīsitabbā</span>ti ettha patipubbo ca āpubbo ca sidhātu icchattheti āha ‘‘icchitabbā’’ti. Sidhātuyā dvebhāvo hoti. Āpubbo sisi icchāyantipi dhātupāṭhesu vuttaṃ. <span class="bld">Tatthā</span>ti ‘‘uposathapucchaka’’ntivacane. <span class="bld">Pakkhassā</span>ti yassa kassaci pakkhassa. Mahāpaccariyaṃ pana vuttanti sambandho. Ovādassa yācanaṃ <span class="bld">ovādo</span> uttarapadalopena, soyeva attho payojanaṃ <span class="bld">ovādattho,</span> tadatthāya. <span class="bld">Pāṭipadadivasato</span>ti dutiyadivasato. So hi cando vuddhiñca hāniñca paṭimukhaṃ pajjati ettha, etenāti vā <span class="bld">pāṭipado</span>ti vuccati. <span class="bld">Itī</span>ti evaṃ vuttanayena. Bhagavā paññapetīti yojanā. <span class="bld">Aññassā</span>ti dhammassavanakammato aññassa. <span class="bld">Nirantara</span>nti abhikkhaṇaṃ, ‘‘paññapetī’’tipade bhāvanapuṃsakaṃ. <span class="bld">Hī</span>ti vitthāro. <span class="bld">Evañca satī</span>ti evaṃ bahūpakāre sati ca. <span class="bld">Ya</span>nti yaṃ dhammaṃ. <span class="bld">Sātthika</span>nti sapayojanaṃ. <span class="bld">Yathānusiṭṭha</span>nti anusiṭṭhiyā anurūpaṃ. Sabbāyeva bhikkhuniyopīti yojanā. <span class="bld">Hī</span>ti saccaṃ.</p>



<p class="bodytext"><span class="bld">Ovādaṃ gacchatī</span>ti ovādaṃ yācituṃ bhikkhusaṅghassa ārāmaṃ gacchati. <span class="bld">Na ovādo gantabbo</span>ti ovādaṃ yācituṃ bhikkhusaṅghassa ārāmo na gantabbo. <span class="bld">Ovādo</span>ti ca upayogatthe paccattavacananti daṭṭhabbaṃ. Itarathā hi saddapayogo virujjheyya. <span class="bld">Ovādaṃ gantu</span>nti ovādaṃ yācanatthāya bhikkhusaṅghassa ārāmaṃ gantuṃ.</p>



<p class="bodytext">‘‘Dve <a name="M0.0048"></a><a name="V1.0040"></a> tisso bhikkhuniyo’’tipadaṃ ‘‘yācitvā’’tipade dutiyākammaṃ. ‘‘Pesetabbā’’tipade paṭhamākammaṃ. <span class="bld">Ovādūpasaṅkamana</span>nti ovādassa gahaṇatthāya upasaṅkamanaṃ. <span class="bld">Ārāma</span>nti bhikkhusaṅghassa ārāmaṃ. <span class="bld">Tato</span>ti gamanato paranti sambandho. <span class="bld">Tena bhikkhunā</span>ti ovādapaṭiggāhakena bhikkhunā. <span class="bld">Ta</span>nti sammataṃ bhikkhuṃ.</p>



<p class="bodytext"><span class="bld">Ussahatī</span>ti sakkoti. <span class="bld">Pāsādikenā</span>ti pasādaṃ āvahena pasādajanakena kāyavacīmanokammenāti attho. <span class="bld">Sampādetū</span>ti tividhaṃ sikkhaṃ sampādetu. <span class="bld">Ettāvatā</span>ti ettakena ‘‘pāsādikena sampādetū’’ti vacanamattena. <span class="bld">Hī</span>ti phalajotako. <span class="bld">Eta</span>nti ‘‘tāhī’’tivacanaṃ.</p>



<p class="bodytext">Ettha ca bhikkhūnaṃ saṅghagaṇapuggalavasena vacanavāro tividho hoti, taṃ tividhaṃ vacanavāraṃ bhikkhunīnaṃ saṅghagaṇapuggalavasena tīhi vacanavārehi guṇitaṃ katvā nava vacanavārā honti, taṃ ākāraṃ dassento āha ‘‘tatrāyaṃ vacanakkamo’’ti. <span class="bld">Tatrā</span>ti purimavacanāpekkhaṃ. Vacanākāro pākaṭova.</p>



<p class="bodytext">Ekā bhikkhunī vā bahūhi bhikkhunīupassayehi ovādatthāya pesite vacanākāraṃ dassento āha ‘‘bhikkhunisaṅgho ca ayyā’’tiādi.</p>



<p class="bodytext"><span class="bld">Tenāpī</span>ti ovādapaṭiggāhakenāpi ‘‘ovāda’’ntipadaṃ ‘‘paṭiggāhakenā’’ti pade kammaṃ. Puna ‘‘ovāda’’ntipadaṃ ‘‘apaṭiggahetu’’ntipade kammaṃ. Balati assāsapassāsamattena jīvati, na paññājīvitenāti <span class="bld">bālo</span>. Gilāyati rujatīti <span class="bld">gilāno</span>. Gamissati gantuṃ bhabboti <span class="bld">gamiko</span>. Ayaṃ panettha yojanā – gantuṃ bhabbo yo bhikkhu gamissati gamanaṃ karissati, iti tasmā so bhikkhu gamiko nāma. Atha vā yo bhikkhu gantuṃ bhabbattā gamissati gamanaṃ karissati, iti tasmā so bhikkhu gamiko nāmāti. ‘‘Bhabbo’’ti ca hetuantogadhavisesanaṃ.</p>



<p class="bodytext"><span class="bld">Tatthā</span>ti <a name="M0.0049"></a><a name="V1.0041"></a> bālādīsu tīsu puggalesu. <span class="bld">Dutiyapakkhadivase</span>ti pāṭipadato dutiyapakkhadivase. <span class="bld">Uposathagge</span>ti uposathagehe. Tañhi uposathaṃ gaṇhanti, uposatho vā gayhati asminti <span class="bld">‘‘uposathagga’’</span>nti vuccati. Tasmiṃ uposathagge. ‘‘Anārocetu’’nti vacanassa ñāpakaṃ dassetvā ‘‘apaccāharitu’’nti vacanassa tameva dassento āha ‘‘aparampi vutta’’ntiādi.</p>



<p class="bodytext"><span class="bld">Tatthā</span>ti ovādapaṭiggāhakesu bhikkhūsu. <span class="bld">No cassā</span>ti no ce assa. <span class="bld">Sabhaṃ vā</span>ti samajjaṃ vā. Sā hi saha bhāsanti ettha, santehi vā bhāti dibbatīti <span class="bld">‘‘sabhā’’</span>ti vuccati, taṃ sabhaṃ vā upasaṅkamissāmīti yojanā. <span class="bld">Tatrā</span>ti tasmiṃ sabhādike. Evaṃ ‘‘tatthā’’tipadepi.</p>



<p class="bodytext">Catuddasannaṃ pūraṇo <span class="bld">cātuddaso,</span> tasmiṃ pavāretvāti sambandho. <span class="bld">Bhikkhusaṅghe</span>ti bhikkhusaṅghassa santike, samīpatthe cetaṃ bhummavacanaṃ. <span class="bld">Ajjatanā</span>ti ettha asmiṃ ahani ajja, imasaddato ahanīti atthe jjapaccayo, imasaddassa ca akāro, ajja eva ajjatanā, svattho hi tanapaccayo. Aparasmiṃ ahani <span class="bld">aparajja,</span> aparasaddato ahanīti atthe jjapaccayo sattamyantoyeva. <span class="bld">Etthā</span>ti pavāraṇe, ‘‘anujānāmī’’tiādivacane vā. <span class="bld">Hī</span>ti saccaṃ.</p>



<p class="bodytext"><span class="bld">Kolāhala</span>nti kotūhalaṃ. <span class="bld">Paṭhamaṃ bhikkhunī yācitabbā</span>ti saṅghena paṭhamaṃ bhikkhunī yācitabbā.</p>



<p class="bodytext">Tāya bhikkhuniyā vacanīyo assāti yojanā. <span class="bld">Passanto paṭikarissatī</span>ti vajjāvajjaṃ passanto hutvā paṭikarissati.</p>



<p class="bodytext"><span class="bld">Ubhinna</span>nti bhikkhubhikkhunīnaṃ. <span class="bld">Yathāṭhāneyevā</span>ti yaṃ yaṃ ṭhānaṃ yathāṭhānaṃ, tasmiṃ yathāṭhāneyeva. <span class="bld">Kenaci pariyāyenā</span>ti kenaci kāraṇena. Avapubbo varasaddo pihitatthoti āha ‘‘pihito’’ti. <span class="bld">Vacanaṃyevā</span>ti ovādavacanaṃyeva. <span class="bld">Patho</span>ti jeṭṭhakaṭṭhāne ṭhānassa kāraṇattā patho. <span class="bld">Dosaṃ panā</span>ti abhikkamanādīsu <a name="M0.0050"></a> ādīnavaṃ pana. <span class="bld">Añjentī</span>ti makkhenti. Bhikkhūhi pana ovadituṃ anusāsituṃ vaṭṭatīti yojanā.</p>



<p class="bodytext"><span class="bld">Añña</span>nti ovādato aññaṃ. <span class="bld">Eso</span>ti garudhammo.</p>



<p class="bodytext"><a name="para150"></a><span class="paranum">150</span>. ‘‘Adhammakamme’’ti ettha katamaṃ kammaṃ nāmāti āha ‘‘adhammakammetiādīsū’’tiādi. <span class="bld">Tatthā</span>ti adhammakammadhammakammesu.</p>



<p class="bodytext"><a name="para152"></a><span class="paranum">152</span>. Uddesaṃ dento bhaṇati, anāpattīti yojanā. <span class="bld">Osāretī</span>ti katheti. <span class="bld">Catuparisatī</span>ti catuparisasmiṃ. <span class="bld">Tatrāpī</span>ti tena bhikkhunīnaṃ suṇanakāraṇenāti. Paṭhamaṃ.</p>



<p class="subhead">2. Atthaṅgatasikkhāpadaṃ</p>



<p class="bodytext"><a name="para153"></a><span class="paranum">153</span>. Dutiye <a name="V1.0042"></a> <span class="bld">pariyāya</span>saddo vāratthoti āha ‘‘vārenā’’ti. Vāroti ca anukkamoyevāti āha ‘‘paṭipāṭiyāti attho’’ti. Adhikaṃ cittaṃ imassāti <span class="bld">adhiceto</span>ti dassento āha ‘‘adhicittavato’’tiādi. Adhicittaṃ nāma idha arahattaphalacittameva, na vipassanāpādakabhūtaṃ aṭṭhasamāpatticittanti āha ‘‘arahattaphalacittenā’’ti. ‘‘Adhicittasikkhā’’tiādīsu (pārā. 45; dī. ni. 3.305; ma. ni. 1.497; a. ni. 6.105; mahāni. 10) hi vipassanāpādakabhūtaṃ aṭṭhasamāpatticittaṃ ‘‘adhicitta’’nti vuccati. <span class="bld">Na pamajjato</span>ti na pamajjantassa. <span class="bld">Sātaccakiriyāyā</span>ti satatakaraṇena. Ubho loke munati jānātīti <span class="bld">munī</span>ti ca, monaṃ vuccati ñāṇaṃ munanaṭṭhena jānanatthena, tamassatthīti <span class="bld">munī</span>ti ca dassento āha ‘‘muninotī’’tiādi. Tattha ‘‘yo munati…pe… munanena vā’’tiiminā paṭhamatthaṃ dasseti, ‘‘monaṃ vuccati…pe… vuccatī’’tiiminā dutiyatthaṃ dasseti. Muna gatiyanti dhātupāṭhesu (saddanītidhātumālāyaṃ 15 pakārantadhātu) vuttattā ‘‘yo munatī’’ti ettha bhūvādigaṇiko munadhātuyeva, na kīyādigaṇiko mudhātūti daṭṭhabbaṃ. Atha vā muna ñāṇeti dhātupāṭhesu (saddanītidhātumālāyaṃ 17 kiyādigaṇika) vuttattā ‘‘munātī’’ti kīyādigaṇikova. Dhātvantanakāralopoti daṭṭhabbaṃ. ‘‘Monaṃ vuccati ñāṇa’’nti cettha ñāṇaṃ nāma <a name="M0.0051"></a> arahattañāṇameva. Monassa patho <span class="bld">monapatho</span>ti vutte sattatiṃsa bodhipakkhiyadhammāva adhippetāti āha ‘‘sattatiṃsabodhipakkhiyadhammesū’’ti. Atha vā adhisīlasikkhādayo adhippetāti āha ‘‘tīsu vā sikkhāsū’’ti. <span class="bld">Pubbabhāgapaṭipada</span>nti arahattañāṇassa pubbabhāge pavattaṃ sīlasamathavipassanāsaṅkhātaṃ paṭipadaṃ. <span class="bld">Pubbabhāge</span>ti arahattañāṇassa pubbabhāge. <span class="bld">Etthā</span>ti ‘‘adhicetaso…pe… sikkhato’’ti vacane. ‘‘Tādino’’tipadaṃ ‘‘munino’’tipadena yojetabbanti āha ‘‘tādisassa khīṇāsavamunino’’ti. <span class="bld">Etthā</span>ti ‘‘sokā na bhavanti tādino’’ti vacane. Rāgādayo upasametīti <span class="bld">upasanto</span>ti dassetuṃ vuttaṃ ‘‘rāgādīna’’nti. Sati assatthīti <span class="bld">satimā</span>ti katvā mantusaddo niccayogatthoti āha ‘‘satiyā avirahitassā’’ti.</p>



<p class="bodytext">Na kasīyati na vilekhīyatīti <span class="bld">akāso,</span> soyeva <span class="bld">ākāso</span>. Antarena chiddena ikkhitabboti <span class="bld">antalikkho</span>. Ākāso hi catubbidho ajaṭākāso, kasiṇugghāṭimākāso, paricchinnākāso, rūpaparicchedākāsoti. Tattha ajaṭākāsova idhādhippeto ‘‘antalikkhe’’ti visesitattā. Tenāha ‘‘na kasiṇugghāṭime, na pana rūpaparicchede’’ti. Paricchinnākāsopi rūpaparicchedākāsena saṅgahito. ‘‘Ma’’nti padaṃ ‘‘avamaññantī’’ti pade kammaṃ. <span class="bld">Ettakamevā</span>ti etappamāṇaṃ <a name="V1.0043"></a> ‘‘adhicetaso’’tiādisaṅkhātaṃ vacanameva, na aññaṃ buddhavacananti attho. <span class="bld">Aya</span>nti cūḷapanthako thero. <span class="bld">Handā</span>ti vassaggatthe nipāto. Mama ānubhāvaṃ dassemi, tumhe passatha gaṇhathāti adhippāyo. <span class="bld">Vuṭṭhāyā</span>ti tato catutthajjhānato vuṭṭhahitvā. <span class="bld">Antarāpi dhāyatī</span>ti ettha pisaddassa aṭṭhānatthaṃ dassento āha ‘‘antaradhāyatipī’’ti. Eseva nayo ‘‘seyyampi kappetī’’ti etthapi. <span class="bld">Thero</span>ti cūḷapanthako thero. Idaṃ padaṃ antarantarā yuttaṭṭhānesu sambandhitvā ‘‘tañceva bhaṇatī’’tiiminā sambandhitabbaṃ. <span class="bld">Bhātutherassā</span>ti jeṭṭhakabhātubhūtassa mahāpanthakatherassa.</p>



<p class="bodytext"><span class="bld">Padma</span>nti <a name="M0.0052"></a> gāthāyaṃ tayo pādā indavajirā, catutthapādo upendavajiro. Tasmā padmanti ettha makāre pare dukārukārassa lopaṃ katvā parakkharaṃ netvā ‘‘padma’’nti dvibhāvena likhitabbaṃ. <span class="bld">Avītagandha</span>nti ettha <span class="bld">vī</span>ti dīghuccāraṇameva yuttaṃ. Paṅke davati gacchatīti <span class="bld">padumaṃ</span>. Kokaṃ duggandhassa ādānaṃ nudati apanetīti <span class="bld">kokanudaṃ</span>. Sundaro gandho imassāti <span class="bld">sugandhaṃ</span>. Ayaṃ panettha yojanā – yathā kokanudasaṅkhātaṃ sugandhaṃ pāto pageva bālātapena phullaṃ vikasitaṃ avītagandhaṃ hutvā virocamānaṃ padumaṃ siyā, tathā aṅgīrasaṃ aṅgito sarīrato niccharaṇapabhassararasaṃ hutvā virocamānabhūtaṃ antalikkhe tapantaṃ ādiccaṃ iva tedhātuke tapantaṃ sammāsambuddhaṃ passāti.</p>



<p class="bodytext"><span class="bld">Paguṇa</span>nti vācuggataṃ. <span class="bld">Tato</span>ti asakkuṇeyyato. <span class="bld">Na</span>nti cūḷapanthakaṃ. <span class="bld">Thero</span>ti mahāpanthako thero nikkaḍḍhāpesīti sambandho. <span class="bld">So</span>ti cūḷapanthako. <span class="bld">Athā</span>ti tasmiṃ kāle. Bhagavā āhāti yojanā. <span class="bld">Buddhacakkhunā</span>ti āsayānusayaindriyaparopariyattañāṇasaṅkhātena sabbaññubuddhānaṃ cakkhunā. <span class="bld">Ta</span>nti cūḷapanthakaṃ. <span class="bld">Tassā</span>ti cūḷapanthakassa. <span class="bld">Athā</span>ti tasmiṃ ārocanakāle. <span class="bld">Assā</span>ti cūḷapanthakassa, datvāti sambandho. Rajaṃ malaṃ harati apanetīti <span class="bld">rajoharaṇaṃ,</span> pilotikakhaṇḍaṃ. <span class="bld">So</span>ti cūḷapanthako. <span class="bld">Tassā</span>ti pilotikakhaṇḍassa, ‘‘anta’’ntipade avayavisambandho. <span class="bld">Parisuddhampī</span>ti pisaddo aparisuddhe pilotikakhaṇḍe kā nāma kathāti dasseti. <span class="bld">Saṃvega</span>nti santāsaṃ bhayanti attho. <span class="bld">Athā</span>ti tasmiṃ ārambhakāle. <span class="bld">Assā</span>ti cūḷapanthakassa. ‘‘Ta’’ntipadaṃ ‘‘mamāyanabhāva’’ntipadena sambandhaṃ katvā yojanā kātabbāti. Dutiyaṃ.</p>



<p class="subhead">3. Bhikkhunupassayasikkhāpadaṃ</p>



<p class="bodytext"><a name="para162"></a><span class="paranum">162</span>. Tatiye ‘‘ovadati pācittiyassā’’ti sāmaññato vuttepi visesato attho gahetabboti <a name="V1.0044"></a> āha ‘‘aṭṭhahi garudhammehi ovadantasseva pācittiya’’nti. <span class="bld">Ito</span>ti imasmā sikkhāpadamhā. <span class="bld">Yattha</span> <a name="M0.0053"></a> <span class="bld">yatthā</span>ti yasmiṃ yasmiṃ sikkhāpade. <span class="bld">Sabbattha</span> tattha tatthāti yojanāti. Tatiyaṃ.</p>



<p class="subhead">Pakiṇṇakakathā</p>



<p class="bodytext"><span class="bld">Etthā</span>ti imasmiṃ sikkhāpade. Idaṃ pakiṇṇakaṃ vuttanti sambandho. <span class="bld">Tīṇi pācittiyānī</span>ti bhikkhuno asammatattā ekaṃ pācittiyaṃ, sūriyassa atthaṅgatattā ekaṃ, bhikkhunupassayaṃ upasaṅkamitattā ekanti tīṇi pācittiyāni. <span class="bld">Katha</span>nti kena kāraṇena hotīti yojanā. <span class="bld">Tatthā</span>ti bhikkhunupassayaṃ. <span class="bld">Tassevā</span>ti sammatasseva bhikkhuno. <span class="bld">Aññena dhammenā</span>ti garudhammehi aññena dhammena. <span class="bld">Divā panā</span>ti sūriyuggamanato tassa anatthaṅgateyevāti.</p>



<p class="subhead">4. Āmisasikkhāpadaṃ</p>



<p class="bodytext"><a name="para164"></a><span class="paranum">164</span>. Catutthe bahuṃ mānaṃ kataṃ yehīti <span class="bld">bahukatā</span>. Bahukatā hutvā na ovadantīti atthaṃ dassento āha ‘‘na bahukatā’’tiādi. <span class="bld">Dhamme</span>ti sīlādidhamme. <span class="bld">Adhippāyo</span>ti ‘‘na bahukatā’’tipadassa, chabbaggiyānaṃ vā adhippāyoti yojanā. ‘‘Kattukāmoti ādīna’’ntipadaṃ ‘‘attho’’tipade vācakasambandho.</p>



<p class="bodytext">Asammato nāma ṭhapito veditabboti yojanā. <span class="bld">Sammuti</span>nti bhikkhunovādakasammutiṃ. Pacchā sāmaṇerabhūmiyaṃ ṭhitoti yojanāti. Catutthaṃ.</p>



<p class="subhead">5. Cīvaradānasikkhāpadaṃ</p>



<p class="bodytext"><a name="para169"></a><span class="paranum">169</span>. Pañcame <span class="bld">rathikāyā</span>ti racchāya. Sā hi rathassa hitattā rathikāti vuccati. <span class="bld">Sandiṭṭhā</span>ti samodhānavasena dassīyitthāti sandiṭṭhā. Diṭṭhamattakā mittāti āha ‘‘mittā’’ti. <span class="bld">Sesa</span>nti vuttavacanato sesaṃ vacanaṃ. <span class="bld">Tatrā</span>ti cīvarapaṭiggahaṇasikkhāpade. <span class="bld">Hī</span>ti visesajotakaṃ. <span class="bld">Idhā</span>ti imasmiṃ cīvaradānasikkhāpadeti. Pañcamaṃ.</p>



<p class="subhead">6. Cīvarasibbanasikkhāpadaṃ</p>



<p class="bodytext"><a name="para175"></a><span class="paranum">175</span>. Chaṭṭhe <a name="M0.0054"></a><a name="V1.0045"></a> <span class="bld">udāyī</span>ti ettha mahāudāyī, kāḷudāyī, lāḷudāyīti tayo udāyī honti. Tesu tatiyovādhippetoti āha ‘‘lāḷudāyī’’ti. Pabhāvena ṭhāti pavattatīti <span class="bld">paṭṭho</span>ti kate paṭibalova labbhati. Tenāha ‘‘paṭibalo’’ti. <span class="bld">Nipuṇo</span>ti kusalo. ‘‘Paṭibhānena katacitta’’ntiiminā <span class="bld">‘‘paṭibhānacitta’’</span>nti padassa majjhe padalopaṃ dasseti. <span class="bld">So</span>ti lāḷudāyī akāsīti sambandho. <span class="bld">Tassā</span>ti cīvarassa. ‘‘Yathāsaṃhaṭa’’nti ettha evasaddo ajjhāharitabboti āha ‘‘yathāsaṃhaṭamevā’’ti.</p>



<p class="bodytext"><a name="para176"></a><span class="paranum">176</span>. Yaṃ cīvaraṃ nivāsituṃ vā pārupituṃ vā sakkā hoti, taṃ cīvaraṃ nāmāti yojanā. <span class="bld">Evaṃ hī</span>ti evameva. ‘‘Dukkaṭa’’ntiiminā ‘‘sayaṃ sibbati, āpatti pācittiyassā’’ti ettha antarāpattiṃ dasseti. <span class="bld">Ārā</span>ti sūci. Sā hi arati nissaṅgavasena gacchati pavisatīti ‘‘ārā’’ti vuccati, tassā patho gamanaṃ <span class="bld">ārāpatho,</span> tasmiṃ, ārāpathassa nīharaṇāvasānattā ‘‘nīharaṇe’’ti vuttaṃ. <span class="bld">Satakkhattumpī</span>ti anekakkhattumpi. <span class="bld">Āṇatto</span>ti āṇāpīyatīti āṇatto. ‘‘Āṇāpito’’ti vattabbe ṇāpesaddassa lopaṃ, ikārassa ca akāraṃ katvā, ‘‘ādatte’’ti ākhyātapade tevibhattiyā viya tapaccayassa ca dvibhāvaṃ katvā evaṃ vuttaṃ. Tenāha ‘‘sakiṃ cīvaraṃ sibbāti vutto’’ti. <span class="bld">Atha panā</span>ti tato aññathā pana. <span class="bld">Āṇattassā</span>ti āṇāpitassa. Sambahulānipi pācittiyāni hontīti sambandho.</p>



<p class="bodytext">Yepi nissitakā sibbantīti yojanā, ācariyupajjhāyesu sibbantesūti sambandho. <span class="bld">Tesa</span>nti ācariyupajjhāyānaṃ. <span class="bld">Tesampī</span>ti nissitakānampi. Ñātikānaṃ bhikkhunīnaṃ cīvaranti sambandho. ‘‘Antevāsikehī’’tipadaṃ ‘‘sibbāpentī’’tipade kāritakammaṃ. <span class="bld">Tatrāpī</span>ti ācariyupajjhāyehi sibbāpanepi. ‘‘Antevāsike’’tipadaṃ ‘‘vañcetvā’’tipade <a name="M0.0055"></a> suddhakammaṃ, ‘‘sibbāpentī’’tipade kāritakammaṃ. <span class="bld">Itaresa</span>nti ācariyupajjhāyānanti. Chaṭṭhaṃ.</p>



<p class="subhead">7. Saṃvidhānasikkhāpadaṃ</p>



<p class="bodytext"><a name="para181"></a><span class="paranum">181</span>. Sattame ‘‘tāsaṃ bhikkhunīnaṃ pacchā gacchantīna’’nti padāni ‘‘pattacīvara’’nti pāṭhasesena yojetabbānīti āha ‘‘pacchā gacchantīnaṃ pattacīvara’’nti. Tā bhikkhuniyo pacchā gacchantiyoti vibhattivipallāsaṃ katvā ‘‘dūsesu’’ntipadena yojetabbānīti āha ‘‘tā bhikkhuniyo <a name="V1.0046"></a> corā dūsayiṃsū’’ti. Atha vā vibhattivipallāsamakatvā ‘‘acchindiṃsū’’ti pade ‘‘pattacīvara’’ntipadaṃ ajjhāharitvā ‘‘dūsesu’’ntipade ‘‘sīla’’nti pāṭhaṃ ajjhāharitvā yojetabbanti daṭṭhabbaṃ.</p>



<p class="bodytext"><a name="para182-3"></a><span class="paranum">182-3</span>. Saṃpubbo, vipubbo ca dhādhātu tvāpaccayo hotīti āha ‘‘saṃvidahitvā’’ti. <span class="bld">Kukkuṭo</span>ti tambacūḷo. So hi kukati āhāratthaṃ pāṇakādayo ādadātīti kukkuṭo. <span class="bld">Aya</span>nti gāmo. Adhikaraṇe ṇoti āha ‘‘sampadanti etthā’’ti. <span class="bld">Etthā</span>ti ca etasmiṃ gāme. Uttarapadassa adhikaraṇatthattā pubbapadena chaṭṭhīsamāsoti āha ‘‘kukkuṭāna’’ntiādi. Evaṃ ṇasaddassa adhikaraṇatthaṃ, pubbapadena chaṭṭhīsamāsañca dassetvā idāni ṇasaddassa bhāvatthaṃ, pubbapadena bāhiratthasamāsañca dassetuṃ vuttaṃ ‘‘atha vā’’ti. <span class="bld">Tatthā</span>ti pacchimapāṭhe. <span class="bld">Uppatitvā</span>ti uḍḍitvā uddhaṃ ākāsaṃ laṅgitvāti attho. <span class="bld">Etthā</span>ti pacchimapāṭhe. <span class="bld">Dvidhā</span>ti padagamanapakkhagamanavasena dvipakārena. ‘‘Upacāro na labbhatī’’tiiminā gāmantaro na hoti, ekagāmoyeva pana hoti, tasmā āpattipi ekāyeva hotīti dasseti. <span class="bld">Paccūse</span>ti pabhāte. So hi paṭiviruddhaṃ timiraṃ useti nāsetīti paccūsoti vuccati. <span class="bld">Vassantassā</span>ti ravantassa. ‘‘Vacanato’’tipadaṃ ‘‘āpattiyevā’’tipade ñāpakahetu. <span class="bld">Ratanamattantaro</span>ti kukkupamāṇena byavadhāno.</p>



<p class="bodytext"><span class="bld">Tatrā</span>ti <a name="M0.0056"></a> ‘‘gāmantare gāmantare’’ti vacane. <span class="bld">Hī</span>ti vitthāro. <span class="bld">Ubhopī</span>ti bhikkhubhikkhuniyopi saṃvidahantīti sambandho. <span class="bld">Na vadantī</span>ti aṭṭhakathācariyā na kathayanti. Catunnaṃ maggānaṃ samāgamaṭṭhānaṃ <span class="bld">catukkaṃ,</span> dvinnaṃ, tiṇṇaṃ, catukkato atirekānaṃ vā maggānaṃ sambaddhaṭṭhānaṃ <span class="bld">siṅghāṭakaṃ. Tatrāpī</span>ti upacārokkamanepi. <span class="bld">Gāmato</span>ti attano gāmato. Yāva na okkamanti, tāvāti yojanā. <span class="bld">Sandhāyā</span>ti ārabbha. <span class="bld">Athā</span>ti tasmiṃ nikkhamanakāle. <span class="bld">Dvepī</span>ti bhikkhubhikkhuniyopi gacchantīti sambandho. <span class="bld">Ta</span>nti vacanaṃ.</p>



<p class="bodytext"><span class="bld">Hī</span>ti viseso. ‘‘Gāmantare gāmantare’’ti purimasmiṃ naye atikkame anāpatti, okkamane āpattīti ayaṃ viseso.</p>



<p class="bodytext"><a name="para184"></a><span class="paranum">184</span>. <span class="bld">Gatapubbatthā</span>ti gatapubbā attha bhavathāti attho. Ehi gacchāmāti vā āgaccheyyāsīti vā vadatīti yojanā. <span class="bld">Cetiyavandanattha</span>nti thūpassa vandituṃ.</p>



<p class="bodytext"><a name="para185"></a><span class="paranum">185</span>. <span class="bld">Visaṅketenā</span>ti <a name="V1.0047"></a> ettha kālavisaṅketo, dvāravisaṅketo, maggavisaṅketoti tividho. Tattha kālavisaṅketeneva anāpattiṃ sandhāya ‘‘visaṅketena gacchanti, anāpattī’’ti āha. Dvāravisaṅketena vā maggavisaṅketena vā āpattimokkho natthi. Tamatthaṃ dassento āha ‘‘purebhatta’’ntiādi. <span class="bld">Cakkasamāruḷhā</span>ti iriyāpathacakkaṃ vā sakaṭacakkaṃ vā sammā āruḷhā. <span class="bld">Janapadā</span>ti janakoṭṭhāsā. <span class="bld">Pariyāyantī</span>ti pari punappunaṃ yanti ca āyanti cāti. Sattamaṃ.</p>



<p class="subhead">8. Nāvābhiruhanasikkhāpadaṃ</p>



<p class="bodytext"><a name="para188"></a><span class="paranum">188</span>. Aṭṭhame saha aññamaññaṃ thavanaṃ abhitthavanaṃ <span class="bld">santhavo,</span> saṅgamoti vuttaṃ hoti. Mittabhāvena santhavo <span class="bld">mittasanthavo,</span> lokehi assādetabbo ca so mittasanthavo ceti <span class="bld">lokassādamittasanthavo,</span> tassa vaso pabhū, tena vā āyattoti <span class="bld">lokassādamittasanthavavaso,</span> tena. <span class="bld">Uddhaṃ</span> gacchatīti <span class="bld">uddhaṃgāminī</span>ti dassento āha ‘‘uddha’’ntiādi. <span class="bld">Uddha</span>nti ca idha paṭisoto. Tenāha <a name="M0.0057"></a> ‘‘nadiyā paṭisota’’nti. ‘‘Uddhaṃgāmini’’ntimātikāpadaṃ ‘‘ujjavanikāyā’’tipadabhājaniyā saṃsandento āha ‘‘yasmā panā’’tiādi. <span class="bld">Yo</span>ti bhikkhu. <span class="bld">Uddhaṃ javanato</span>ti paṭisotaṃ gamanato. <span class="bld">Tenā</span>ti tena hetunā. <span class="bld">Assā</span>ti ‘‘uddhaṃgāmini’’ntipadassa. Anusotaṃ idha adho nāmāti āha ‘‘anusota’’nti. <span class="bld">Assapī</span>ti <span class="bld">pi</span>saddo purimāpekkho. <span class="bld">Tatthā</span>ti ‘‘uddhaṃgāminiṃ vā adhogāminiṃ vā’’tivacane. <span class="bld">Ya</span>nti nāvaṃ harantīti sambandho. <span class="bld">Sampaṭipādanattha</span>nti sammā paṭimukhaṃ pādanatthaṃ, ujupajjāpanatthanti attho. <span class="bld">Etthā</span>ti nāvāyaṃ. ‘‘Ṭhapetvā’’tipadabhājanimapekkhitvā ‘‘upayogatthe nissakkavacana’’nti āha. ‘‘Aññatrā’’ti mātikāpade apekkhite nissakkatthe nissakkavacanampi yujjateva.</p>



<p class="bodytext"><a name="para189"></a><span class="paranum">189</span>. Ekaṃ tīraṃ agāmakaṃ araññaṃ hotīti yojanā. Addhayojanagaṇanāya pācittiyāni hontīti sambandho. <span class="bld">Majjhena gamanepī</span>ti <span class="bld">pi</span>saddo agāmakaaraññatīrapassena gamane kā nāma kathāti dasseti. <span class="bld">Na kevalaṃ nadiyā</span>ti kevalaṃ nadiyā eva anāpatti nāti yojanā, aññesupi samuddādīsu anāpattīti adhippāyo. Yopi bhikkhu gacchatīti sambandho. <span class="bld">Hī</span>ti saccaṃ, yasmā vā.</p>



<p class="bodytext"><a name="para191"></a><span class="paranum">191</span>. Kālavisaṅketo, titthavisaṅketo, nāvāvisaṅketoti tividho visaṅketo. Tattha kālavisaṅketena <a name="V1.0048"></a> anāpattiṃ sandhāya ‘‘visaṅketena abhiruhantī’’ti vuttaṃ. Aññena visaṅketena āpattiyeva, tamatthaṃ dassento āha ‘‘idhāpī’’tiādīti. Aṭṭhamaṃ.</p>



<p class="subhead">9. Paripācitasikkhāpadaṃ</p>



<p class="bodytext"><a name="para192"></a><span class="paranum">192</span>. Navame <span class="bld">mahānāgesū</span>ti mahāarahantesu <span class="bld">tiṭṭhamānesu</span> santesu, cetake pessabhūte navake bhikkhū nimantetīti adhippāyo. <span class="bld">Itarathā</span>ti vibhattivipallāsato vā pāṭhasesato vā aññena pakārena. Antaraṃ majjhaṃ pattā kathā <span class="bld">antarakathā</span>ti dassento āha ‘‘avasāna’’ntiādi. Pakirīyitthāti <span class="bld">pakatā,</span> na <a name="M0.0058"></a> pakatā <span class="bld">vippakatā</span>ti vutte kariyamānakathāvāti āha ‘‘kariyamānā hotī’’ti. <span class="bld">Addhacchikenā</span>ti upaḍḍhacakkhunā. <span class="bld">Tehī</span>ti therehi.</p>



<p class="bodytext"><a name="para194"></a><span class="paranum">194</span>. <span class="bld">Laddhabba</span>nti laddhārahaṃ. <span class="bld">Assā</span>ti ‘‘bhikkhuniparipācita’’ntipadassa. Sammā ārabhitabboti <span class="bld">samārambho</span>ti dassento āha ‘‘samāraddhaṃ vuccatī’’ti. <span class="bld">Paṭiyāditassā</span>ti paripācitassa bhattassa. Gihīnaṃ samārambhoti <span class="bld">gihisamārambho,</span> katvatthe cetaṃ sāmivacanaṃ. <span class="bld">Tato</span>ti tato bhattato. <span class="bld">Aññatrā</span>ti vinā. Tamatthaṃ vivaranto āha ‘‘taṃ piṇḍapātaṃ ṭhapetvā’’ti. Padabhājane pana vuttanti sambandho. ‘‘Ñātakapavāritehī’’tipadaṃ ‘‘asamāraddho’’tipade kattā. <span class="bld">Atthato</span>ti bhikkhuniaparipācitaatthato. <span class="bld">Tasmā</span>ti yasmā atthato samāraddhova hoti, tasmā.</p>



<p class="bodytext"><a name="para195"></a><span class="paranum">195</span>. <span class="bld">Paṭiyādita</span>nti paṭiyattaṃ. Pakatiyā paṭiyattaṃ <span class="bld">pakatipaṭiyatta</span>nti dassento āha ‘‘pakatiyā’’tiādi. Mahāpaccariyaṃ pana vuttanti sambandho. <span class="bld">Tassā</span>ti tasseva bhikkhuno. <span class="bld">Aññassā</span>ti tato aññassa bhikkhuno.</p>



<p class="bodytext"><a name="para197"></a><span class="paranum">197</span>. <span class="bld">Bhikkhuniparipācitepī</span>ti <span class="bld">pi</span>saddo bhikkhuniaparipācite kā nāma kathāti dassetīti. Navamaṃ.</p>



<p class="subhead">10. Rahonisajjasikkhāpadaṃ</p>



<p class="bodytext"><a name="para198"></a><span class="paranum">198</span>. Dasame <span class="bld">pāḷiattho cā</span>ti ettha pāḷisaddo vinicchiyasadde ca yojetabbo ‘‘pāḷivinicchayo’’ti. <span class="bld">Hī</span>ti saccaṃ, yasmā vā. ‘‘Idaṃ sikkhāpada’’ntipadaṃ ‘‘ekapariccheda’’ntipade <a name="V1.0049"></a> tulyatthakattā, ‘‘paññatta’’ntipade kammaṃ. <span class="bld">Uparī</span>ti acelakavaggeti. Dasamaṃ.</p>



<p class="centered">Ovādavaggo tatiyo.</p>



<p class="title">4. Bhojanavaggo</p>



<p class="subhead">1. Āvasathapiṇḍasikkhāpada-atthayojanā</p>



<p class="bodytext"><a name="para203"></a><span class="paranum">203</span>. Bhojanavaggassa <a name="M0.0059"></a> paṭhame āvasathe paññatto piṇḍo <span class="bld">āvasathapiṇḍo</span>ti dassento āha ‘‘samantā’’tiādi. <span class="bld">Parikkhitta</span>nti parivutaṃ āvasathanti sambandho. Addhaṃ pathaṃ gacchantīti <span class="bld">addhikā</span>. Gilāyanti rujantīti <span class="bld">gilānā</span>. Gabbho kucchiṭṭhasatto etāsanti <span class="bld">gabbhiniyo</span>. Malaṃ pabbājentīti <span class="bld">pabbajitā,</span> tesaṃ yathānurūpanti sambandho. Paññattāni mañcapīṭhāni etthāti <span class="bld">paññattamañcapīṭho,</span> taṃ. Anekagabbhaparicchedaṃ anekapamukhaparicchedaṃ āvasathaṃ katvāti yojanā. <span class="bld">Tatthā</span>ti āvasathe. <span class="bld">Tesaṃ tesa</span>nti addhikādīnaṃ. Hiyyosaddassa atītānantarāhassa ca anāgatānantarāhassa ca vācakattā idha anāgatānantarāhavācakoti āha ‘‘svepī’’ti. Kuhiṃ gatā iti vutteti yojanā. <span class="bld">‘‘Kukkuccāyanto’’</span>tipadassa nāmadhātuṃ dassento āha ‘‘kukkuccaṃ karonto’’ti.</p>



<p class="bodytext"><a name="para206"></a><span class="paranum">206</span>. ‘‘Addhayojanaṃ vā yojanaṃ vā’’tiiminā ‘‘pakkamitu’’ntipadassa kammaṃ dasseti. ‘‘Gantu’’ntiiminā kamusaddassa padavikkhepatthaṃ dasseti. ‘‘Anodissā’’tipadassa tvāpaccayantabhāvaṃ dassetuṃ ‘‘anuddisitvā’’ti vuttaṃ. Pāsaṃ ḍetīti <span class="bld">pāsaṇḍo,</span> sattānaṃ cittesu diṭṭhipāsaṃ khipatīti attho. Atha vā taṇhāpāsaṃ, diṭṭhipāsañca ḍeti uḍḍetīti <span class="bld">pāsaṇḍo,</span> taṃ pāsaṇḍaṃ. <span class="bld">Yāvatattho paññatto hotī</span>ti yāvatā attho hoti, tāvatā paññatto hotīti yojanā. ‘‘Yāvadattho’’tipi pāṭho, ayamevattho. Dakāro padasandhikaro. <span class="bld">Sakiṃ bhuñjitabba</span>nti ekadivasaṃ sakiṃ bhuñjitabbanti attho. Tenāha ‘‘ekadivasaṃ bhuñjitabba’’nti.</p>



<p class="bodytext"><span class="bld">Etthā</span>ti <a name="V1.0050"></a> imasmiṃ sikkhāpade. Ekakulena vā paññattanti sambandho. Bhuñjituṃ na vaṭṭati ekato hutvā paññattattāti adhippāyo. Nānākulehi paññattaṃ piṇḍanti yojanā. Bhuñjituṃ vaṭṭati nānākulāni ekato ahutvā visuṃ visuṃ paññattattāti adhippāyo. Yopi piṇḍo <a name="M0.0060"></a> chijjatīti sambandho. <span class="bld">Upacchinditvā</span>ti asaddhiyādipāpacittattā upacchinditvā.</p>



<p class="bodytext"><a name="para208"></a><span class="paranum">208</span>. <span class="bld">Anuvasitvā</span>ti punappunaṃ vasitvā. Antarāmagge gacchantattā ‘‘gacchanto bhuñjatī’’ti idaṃ tāva yuttaṃ hotu, gataṭṭhāne pana gamitattā kathaṃ? Paccuppannasamīpopi atīto tena saṅgahitattā yuttaṃ. ‘‘Kuto nu tvaṃ bhikkhu āgacchasī’’tiādīsu (saṃ. ni. 1.130) viya. Taṃsamīpopi hi tādiso. Nānāṭṭhānesu nānākulānaṃ santake pakatiyā anāpattibhāvato nānāṭṭhānesu ekakulasseva santakaṃ sandhāya vuttaṃ ‘‘anāpattī’’ti. Āraddhassa vicchedattā ‘‘puna ekadivasaṃ bhuñjituṃ labhatī’’ti vuttaṃ. ‘‘Odissā’’ti sāmaññato vuttepi bhikkhūyeva gahetabbāti āha ‘‘bhikkhūnaṃyevā’’ti. Paṭhamaṃ.</p>



<p class="subhead">2. Gaṇabhojanasikkhāpadaṃ</p>



<p class="bodytext"><a name="para209"></a><span class="paranum">209</span>. Dutiye pahīnalābhasakkārassa hetuṃ dassento āha ‘‘so kirā’’tiādi. <span class="bld">So</span>ti devadatto. ‘‘Ahosī’’ti ca ‘‘pākaṭo jāto’’ti ca yojetabbo. <span class="bld">Ajātasattunā</span>ti ajātasseyeva piturājassa sattubhāvato ajātasattunā, ‘‘mārāpetvā’’tipade kāritakammaṃ. <span class="bld">Rājāna</span>nti bimbisārarājaṃ, ‘‘mārāpetvā’’tipade dhātukammaṃ. <span class="bld">Abhimāre</span>ti abhinilīyitvā bhagavato māraṇatthāya pesite dhanudhare. <span class="bld">Gūḷhapaṭicchanno</span>ti guhito hutvā paṭicchanno. <span class="bld">Parikathāyā</span>ti pariguhanāya kathāya. ‘‘Rājānampī’’tipadaṃ ‘‘mārāpesī’’tipade dhātukammaṃ. <span class="bld">Pavijjhī</span>ti pavaṭṭesi. <span class="bld">Tato</span>ti tato vuttato paraṃ uṭṭhahiṃsūti sambandho. Nagare nivasantīti <span class="bld">nāgarā. Rājā</span>ti ajātasatturājā. <span class="bld">Sāsanakaṇṭaka</span>ntisāsanassa kaṇṭakasadisattā sāsanakaṇṭakaṃ. <span class="bld">Tato</span>ti nīharato. <span class="bld">Upaṭṭhānampī</span>ti upaṭṭhānampi, upaṭṭhānatthāyapi vā. <span class="bld">Aññepī</span>ti rājato aññepi. <span class="bld">Assā</span>ti devadattassa. <span class="bld">Kiñci</span> khādanīyabhojanīyaṃ ‘‘dātabba’’nti iminā yojetabbaṃ. <span class="bld">Kiñci</span> vā abhivādanādi ‘‘kātabba’’nti iminā sambandho. Kulesu <a name="M0.0061"></a> viññāpetvā bhuñjanassa hetuṃ dassento āha ‘‘mā me’’tiādi. Posento hutvā bhuñjatīti sambandho.</p>



<p class="bodytext"><a name="para211"></a><span class="paranum">211</span>. Bhattaṃ anadhivāsentānaṃ kasmā cīvaraṃ parittaṃ uppajjatīti āha ‘‘bhattaṃ agaṇhantāna’’ntiādi.</p>



<p class="bodytext"><a name="para212"></a><span class="paranum">212</span>. Cīvarakārake <a name="V1.0051"></a> bhikkhū bhattena kasmā nimantentīti āha ‘‘gāme’’tiādi.</p>



<p class="bodytext"><a name="para215"></a><span class="paranum">215</span>. <span class="bld">Nānāverajjake</span>ti ettha rañño idaṃ <span class="bld">rajjaṃ,</span> visadisaṃ rajjaṃ <span class="bld">virajjaṃ,</span> nānappakāraṃ virajjaṃ <span class="bld">nānāvirajjaṃ</span>. Nānāvirajjehi āgatā <span class="bld">nānāverajjakā</span>. Majjhe vuddhi hotīti āha ‘‘nānāvidhehi aññarajjehi āgate’’ti. <span class="bld">Aññarajjehī</span>ti rājagahato aññehi rajjehi. Rañjitabbanti <span class="bld">rañja</span>nti vutte niggahitassa anāsanaṃ sandhāya vuttaṃ ‘‘nānāverañjakeitipi pāṭho’’ti.</p>



<p class="bodytext"><a name="para218"></a><span class="paranum">218</span>. <span class="bld">Gaṇabhojane</span>ti gaṇassa bhojanaṃ gaṇabhojanaṃ, gaṇabhojanassa bhojanaṃ gaṇabhojanaṃ, tasmiṃ gaṇabhojane pācittiyanti attho. ‘‘Rattūparato’’tiādīsu (dī. ni. 1.10; ma. ni. 1.293) viya ekassa bhojanasaddassa lopo daṭṭhabbo. Nanu uposathe viya dve tayo gaṇo nāmāti āha ‘‘idha gaṇo nāma cattāro’’tiādi. Tena dve tayo gaṇo nāma na honti, cattāro pana ādiṃ katvā taduttari gaṇo nāmāti dasseti. <span class="bld">Taṃ paneta</span>nti ettha etasaddo vacanālaṅkāro dvīsu sabbanāmesu pubbasseva yebhuyyena padhānattā. <span class="bld">Pasavatī</span>ti vaḍḍhati, jāyatīti attho. <span class="bld">Vevacanena vā</span>ti ‘‘bhattena nimantemi, bhojanena nimantemī’’ti pariyāyena vā. <span class="bld">Bhāsantarena vā</span>ti mūlabhāsāto aññāya bhāsāya vā. Ekato nimantitā bhikkhūti sambandho. <span class="bld">Hī</span>ti saccaṃ, yasmā vā. <span class="bld">Pamāṇa</span>nti kāraṇaṃ. ‘‘Cattāro’’ti liṅgavipallāsaṃ katvā ‘‘vihāre’’tipadena yojetabbaṃ. <span class="bld">Ṭhitesuyevā</span>ti padaṃ niddhāraṇasamudāyo. Eko nimantitoti sambandho.</p>



<p class="bodytext">Cattāro <a name="M0.0062"></a> bhikkhū viññāpeyyunti sambandho. <span class="bld">Pāṭekka</span>nti patiekassa bhāvo pāṭekkaṃ, visunti attho. Ekato vā nānāto vā viññāpeyyunti sambandho.</p>



<p class="bodytext">Chavisaṅkhātato bāhiracammato abbhantaracammassa thūlattā ‘‘mahācammassā’’ti vuttaṃ. Phālaṃ etesaṃ pādānaṃ sañjātanti <span class="bld">phālitā,</span> uppādentīti sambandho. Pahaṭamatte satīti yojanā. Lesena kappanti pavattaṃ cittaṃ <span class="bld">lesakappiyaṃ</span>.</p>



<p class="bodytext"><span class="bld">Suttañcā</span>ti sūcipāsapavesanasuttañca. Nanu visuṃ cīvaradānasamayo viya cīvarakārasamayopi atthi, kasmā ‘‘yadā tadā’’ti vuttanti āha ‘‘visuṃ hī’’tiādi. <span class="bld">Hī</span>ti saccaṃ, yasmā vā. Visuṃ cīvaradānasamayo viya cīvarakārasamayo nāma yasmā natthi, tasmā <a name="V1.0052"></a> ‘‘yadā tadā’’ti mayā vuttanti adhippāyo. Tasmā yo bhikkhu karoti, tena bhuñjitabbanti yojanā. <span class="bld">Sūciveṭhanako</span>ti sibbanatthāya dve pilotikakhaṇḍe sambandhitvā sūciyā vijjhanako. <span class="bld">Vicāretī</span>ti pañcakhaṇḍasattakhaṇḍādivasena saṃvidahati. <span class="bld">Chindatī</span>ti satthakena vā hatthena vā chindati. <span class="bld">Moghasutta</span>nti muyhanaṃ mogho, atthato gahetabbachaṭṭetabbaṭṭhāne muyhanacittaṃ, tassa chindanaṃ suttanti moghasuttaṃ. <span class="bld">Āgantukapaṭṭa</span>nti dupaṭṭacīvare mūlapaṭṭassa upari ṭhapitapaṭṭaṃ. <span class="bld">Paccāgata</span>nti paṭṭacīvarādīsu labbhati. <span class="bld">Bandhatī</span>ti mūlapaṭṭena āgantukapaṭṭaṃ. Bandhati. <span class="bld">Anuvāta</span>nti cīvaraṃ anupariyāyitvā vīyati bandhīyatīti anuvātaṃ, taṃ chindati. <span class="bld">Ghaṭṭetī</span>ti dve anuvātante aññamaññaṃ sambajjhati. <span class="bld">Āropetī</span>ti cīvarassa upari āropeti. <span class="bld">Tatthā</span>ti cīvare. <span class="bld">Suttaṃ karotī</span>ti sūcipāsapavesanasuttaṃ vaṭṭeti. <span class="bld">Valetī</span>ti vaṭṭitvā suttaveṭhanadaṇḍake āvaṭṭeti. <span class="bld">Pipphalika</span>nti satthakaṃ. Tañhi piyampi phāletīti pipphali, sāyeva pipphalikanti katvā pipphalikanti vuccati, taṃ <span class="bld">niseti</span> nisānaṃ karotīti attho. Yo pana katheti, etaṃ ṭhapetvāti yojanā.</p>



<p class="bodytext">Addhānamaggassa dvigāvutattā ‘‘addhayojanabbhantare gāvute’’ti vuttaṃ. Abhirūḷhena bhuñjitabbanti sambandho. <span class="bld">Yatthā</span>ti yasmiṃ kāle. ‘‘Sannipatantī’’ti bahukattuvasena vuttaṃ. Akusalaṃ parivajjetīti <span class="bld">paribbājako</span><a name="M0.0063"></a>, pabbajjavesaṃ vā pariggahetvā vajati gacchati pavattatīti <span class="bld">paribbājako</span>. Vinā bhāvapaccayena bhāvatthassa ñātabbato paribbājakabhāvo paribbājako, taṃ samāpannoti paribbājakasamāpanno. Atha vā paribbājakesu samāpanno pariyāpannoti <span class="bld">paribbājakasamāpanno</span>. ‘‘Etesa’’ntipadaṃ ‘‘yena kenacī’’tipade niddhāraṇasamudāyo.</p>



<p class="bodytext"><a name="para220"></a><span class="paranum">220</span>. Yepi bhikkhū bhuñjantīti sambandho. <span class="bld">Tatthā</span>ti ‘‘dve tayo ekato’’tivacane. Animantito catuttho yassa catukkassāti <span class="bld">animantitacatutthaṃ,</span> animantitena vā catutthaṃ animantitacatutthaṃ. Eseva nayo aññesupi catutthesu. <span class="bld">Idhā</span>ti imasmiṃ sāsane. <span class="bld">Nimantetī</span>ti akappiyanimantanena nimanteti. <span class="bld">Tesū</span>ti catūsu bhikkhūsu. <span class="bld">So</span>ti upāsako. <span class="bld">Añña</span>nti nāgatabhikkhuto aññaṃ, nimantitabhikkhuto vā. <span class="bld">Taṅkhaṇappatta</span>nti tasmiṃ pucchanakathanakkhaṇe pattaṃ. <span class="bld">Hī</span>ti vitthāro. <span class="bld">Tatthā</span>ti tasmiṃ ṭhāne, gehe vā. <span class="bld">Tehī</span>ti karaṇabhūtehi bhikkhūhi.</p>



<p class="bodytext"><span class="bld">So</span>ti piṇḍapātiko. <span class="bld">Anāgacchantampī</span>ti sayaṃ na āgacchantampi. <span class="bld">Lacchathā</span>ti labhissatha.</p>



<p class="bodytext"><span class="bld">Sopī</span>ti sāmaṇeropi, na piṇḍapātikoyevāti attho.</p>



<p class="bodytext"><span class="bld">Tatthā</span>ti <a name="V1.0053"></a> gilānacatutthe, tesu catūsu vā. Gilāno itaresaṃ pana gaṇapūrako hotīti yojanā.</p>



<p class="bodytext"><span class="bld">Gaṇapūrakattā</span>ti samayaladdhassa gaṇapūrakattā. <span class="bld">Catukkānī</span>ti cīvaradānacatutthaṃ cīvarakāracatutthaṃ addhānagamanacatutthaṃ nāvābhiruhanacatutthaṃ mahāsamayacatutthaṃ, samaṇabhattacatutthanti cha catukkāni. Purimehi missetvā ekādasa catukkāni veditabbāni. Eko paṇḍito bhikkhu nisinno hotīti sambandho. <span class="bld">Tesū</span>ti tīsu bhikkhūsu, gatesu gacchatīti yojanā. Bhutvā āgantvā ṭhitesupi anāpattiyeva. Kasmā sabbesaṃ anāpatti, nanu cattāro bhikkhū ekato gaṇhantīti āha ‘‘pañcannaṃ hī’’tiādi. <span class="bld">Hī</span>ti saccaṃ, yasmā vā. <span class="bld">Bhojanānaṃyevā</span>ti na yāgukhajjakaphalāphalādīnaṃ. <span class="bld">Tāni cā</span>ti yehi bhojanehi visaṅketaṃ natthi, tāni ca bhojanāni. <span class="bld">Tehī</span>ti catūhi bhikkhūhi<a name="M0.0064"></a>. <span class="bld">Tānī</span>ti yāguādīni. <span class="bld">Itī</span>ti tasmā anāpattinti yojanā.</p>



<p class="bodytext">Koci pesito apaṇḍitamanusso vadatīti yojanā. Kattukāmena pesitoti sambandho. <span class="bld">Bhattaṃ gaṇhathāti vā</span>ti vāsaddo ‘‘odanaṃ gaṇhatha, bhojanaṃ gaṇhatha, annaṃ gaṇhatha, kuraṃ gaṇhathā’’ti vacanānipi saṅgaṇhāti. Nimantanaṃ sādiyantīti <span class="bld">nemantanikā</span>. Piṇḍapāte dhutaṅge niyuttāti <span class="bld">piṇḍapātikā</span>. Punadivase bhanteti vutteti yojanā. <span class="bld">Haritvā</span>ti apanetvā. <span class="bld">Tato</span>ti tato vadanato paranti sambandho. <span class="bld">Vikkhepa</span>nti vividhaṃ khepaṃ. <span class="bld">Te</span>ti asukā ca asukā ca gāmikā. Bhanteti vutteti yojanā. <span class="bld">Sopī</span>ti apaṇḍitamanussopi, na gāmikāyevāti attho. Kasmā na labhāmi bhanteti vutteti yojanā. Evaṃ ‘‘kathaṃ nimantesuṃ bhante’’ti etthāpi. <span class="bld">Tato</span>ti tasmā kāraṇā. <span class="bld">Esā</span>ti eso gāmo. <span class="bld">Ta</span>nti bhūmatthe cetaṃ upayogavacanaṃ, tasmiṃ gāme carathāti hi attho. <span class="bld">Kiṃ etenā</span>ti etena pucchanena kiṃ payojanaṃ. <span class="bld">Etthā</span>ti pucchane. Mā pamajjitthāti vadatīti sambandho. <span class="bld">Dutiyadivase</span>ti nimantanadivasato dutiyadivase. <span class="bld">Dhuragāme</span>ti padhānagāme, antikagāme vā. Bhāvo nāma kiriyattā ekoyeva hoti, tasmā kattāraṃ vā kammaṃ vā sambandhaṃ vā apekkhitvā bahuvacanena na bhavitabbaṃ, tena vuttaṃ ‘‘na dubbacehi bhavitabba’’nti. <span class="bld">Tesū</span>ti gāmikesu bhojentesūti sambandho. <span class="bld">Asanasālāya</span>nti bhojanasālāyaṃ. Sā hi asati bhuñjati etthāti asanā, salanti pavisanti assanti sālā, asanā ca sā sālāceti asanasālāti atthena ‘‘asanasālā’’ti vuccati.</p>



<p class="bodytext"><span class="bld">Atha panā</span>ti tato aññathā pana. Apādānattho hi athasaddo. <span class="bld">Tattha tatthā</span>ti tasmiṃ tasmiṃ <a name="V1.0054"></a> ṭhāne antaravīthiādīsūti attho. <span class="bld">Paṭikaccevā</span>ti paṭhamaṃ katvā eva. Bhikkhūsu gāmato anikkhantesu pagevāti vuttaṃ hoti. <span class="bld">Na vaṭṭatī</span>ti ‘‘bhattaṃ gaṇhathā’’ti pahiṇattā na vaṭṭati. Ye pana manussā bhojentīti sambandho. <span class="bld">Nivattathāti vuttapade</span>ti ‘‘nivattathā’’ti vutte kiriyāpade. <span class="bld">Yassa</span> <span class="bld">kassaci</span> <a name="M0.0065"></a> <span class="bld">hotī</span>ti yassa kassaci atthāya hotīti yojanā. <span class="bld">Nivattituṃ vaṭṭatī</span>ti ‘‘bhattaṃ gaṇhathā’’ti avuttattā nivattituṃ vaṭṭati. <span class="bld">Sambandhaṃ katvā</span>ti ‘‘nivattatha bhante’’ti bhantesaddena abyavahitaṃ katvā. <span class="bld">Nisīdatha bhante, bhattaṃ gaṇhathā</span>ti bhantesaddena byavahitaṃ katvā vutte ‘‘nisīdathā’’tipade nisīdituṃ vaṭṭati. Atha bhantesaddena byavahitaṃ akatvā ‘‘nisīdatha, bhattaṃ gaṇhathā’’ti sambandhaṃ katvā vutte nisīdituṃ vaṭṭati. Iccetaṃ nayaṃ atidisati ‘‘eseva nayo’’tiimināti. Dutiyaṃ.</p>



<p class="subhead">3. Paramparabhojanasikkhāpadaṃ</p>



<p class="bodytext"><a name="para221"></a><span class="paranum">221</span>. Tatiye ‘‘na kho…pe… karontī’’tipāṭhassa atthasambandhaṃ dassento āha ‘‘yena niyāmenā’’tiādi. Tattha ‘‘yena niyāmenā’’tiiminā ‘‘yathayime manussā’’ti ettha yathāsaddassa yaṃsaddatthabhāvaṃ dasseti. <span class="bld">Tenā</span>ti tena niyāmena. Iminā yathāsaddassa niyamaniddiṭṭhabhāvaṃ dasseti. ‘‘Ñāyatī’’tiiminā kiriyāpāṭhasesaṃ dasseti. ‘‘Sāsanaṃ vā dānaṃ vā’’tipadehi idaṃsaddassa atthaṃ dasseti. <span class="bld">Buddhappamukhe saṅghe</span>ti sampadānatthe cetāni bhummavacanāni, buddhappamukhassa saṅghassa dānaṃ vāti attho. ‘‘Paritta’’ntiiminā orakasaddassa atthaṃ dasseti. ‘‘Lāmaka’’ntiiminā parittasaddassa parivāratthaṃ nivatteti. Kiro eva patibhāve niyutto <span class="bld">kirapatiko</span>ti atthaṃ dassento āha ‘‘kirapatikoti etthā’’ti ādi. <span class="bld">So</span>ti kirapatiko. Kammaṃ kāretīti sambandho. <span class="bld">Upacāravasenā</span>ti vohāravasena, upalakkhaṇavasena, padhānavasena vāti attho. Na kevalaṃ badarāyeva, aññepi pana bahū khādanīyabhojanīyā paṭiyattāti adhippāyo. Badarena misso <span class="bld">badaramisso,</span> badarasāḷavoti āha ‘‘badarasāḷavenā’’ti. Badaracuṇṇena misso madhusakkharādi <span class="bld">‘‘badarasāḷavo’’</span>ti vuccati.</p>



<p class="bodytext"><a name="para222"></a><span class="paranum">222</span>. Uddhaṃ <a name="M0.0066"></a> sūro uggato asmiṃ kāleti <span class="bld">ussūro</span>ti vutte atidivākāloti āha ‘‘atidivā’’ti.</p>



<p class="bodytext"><a name="para226"></a><span class="paranum">226</span>. Ayaṃ bhattavikappanā nāma vaṭṭatīti yojanā. <span class="bld">Pañcasu sahadhammikesū</span>ti niddhāraṇasamudāyo, itthannāmassāti sambandho. Yadi pana sammukhāpi vikappituṃ vaṭṭati, tadā attanā <a name="V1.0055"></a> saha ṭhitassa bhagavato kasmā na vikappetīti āha ‘‘sā cāya’’ntiādi. Sā ayaṃ vikappanā saṅgahitāti sambandho. Kasmā bhagavato vikappetuṃ na vaṭṭatīti āha ‘‘bhagavati hī’’tiādi. <span class="bld">Hī</span>ti saccaṃ, yasmā vā. Saṅghena katanti sambandho.</p>



<p class="bodytext"><a name="para229"></a><span class="paranum">229</span>. ‘‘Dve tayo nimantane’’tipadāni liṅgavipallāsānīti āha ‘‘dve tīṇi nimantanānī’’ti. Nimantitabbo etehīti <span class="bld">nimantanāni</span> bhojanāni bhuñjatīti sambandho. Dve tīṇi kulāni ākirantīti yojanā. <span class="bld">Sūpabyañjana</span>nti sūpo ca byañjanañca sūpabyañjanaṃ. <span class="bld">Anāpatti</span> ekato missitattāti adhippāyo. <span class="bld">Mūlanimantana</span>nti paṭhamanimantanaṃ bhojanaṃ. <span class="bld">Anto</span>ti heṭṭhā. <span class="bld">Ekampi kabaḷa</span>nti ekampi ālopaṃ. <span class="bld">Yathā tathā vā</span>ti yena vā tena vā ākārena. <span class="bld">Tatthā</span>ti tasmiṃ bhojane. <span class="bld">Rasaṃ vā</span>ti khīrato aññaṃ rasaṃ vā. Yena khīrarasena ajjhotthataṃ bhattaṃ ekarasaṃ hoti, taṃ khīraṃ vā taṃ rasaṃ vā ākirantīti yojanā. Yaṃsaddo hi uttaravākye ṭhito pubbavākye taṃsaddaṃ avagamayati. Khīrena saṃsaṭṭhaṃ bhattaṃ <span class="bld">khīrabhattaṃ</span>. Evaṃ rasabhattaṃ. <span class="bld">Aññepī</span>ti khīrabhattarasabhattadāyakato aññepi. <span class="bld">Anāpatti</span> bhattena amissitattāti adhippāyo. ‘‘Bhuñjantenā’’tipadaṃ ‘‘bhuñjitu’’ntipade bhāvakattā. <span class="bld">Sappipāyāsepī</span>ti sappinā ca pāyāsena ca kate bhattepi.</p>



<p class="bodytext"><span class="bld">Tassā</span>ti mahāupāsakassa. Āpattīti ca vaṭṭatīti ca dvinnaṃ aṭṭhakathāvādānaṃ yuttabhāvaṃ mahāpaccarivādena dassetuṃ vuttaṃ ‘‘mahāpaccariya’’ntiādi. Dve aṭṭhakathāvādā hi sandhāyabhāsitamattameva visesā, atthato pana ekā. Mahāpaccariyaṃ vuttanti sambandho. <span class="bld">Ekovā</span>ti kumbhiyā ekova. <span class="bld">Paramparabhojana</span>nti parassa parassa bhojanaṃ<a name="M0.0067"></a>. <span class="bld">Nimantitamhā</span>ti ahaṃ nimantito amhi nanūti attho. <span class="bld">Āpucchitvāpī</span>ti mahāupāsakaṃ āpucchitvāpi.</p>



<p class="bodytext"><span class="bld">So</span>ti anumodako bhikkhu. <span class="bld">Ta</span>nti bhikkhuṃ. <span class="bld">Añño</span>ti aññataro. <span class="bld">Ki</span>nti kasmā. <span class="bld">Nimantitattā</span>ti nimantitabhāvato.</p>



<p class="bodytext">Sakalena gāmena nimantitopi ekato hutvāva nimantitassa kappati, na visuṃ visunti āha ‘‘ekato hutvā’’ti. <span class="bld">Pūgepī</span>ti samādapetvā puññaṃ karontānaṃ samūhepi. ‘‘Nimantiyamāno’’tipadassa nimantanākāraṃ dassento āha ‘‘bhattaṃ gaṇhā’’ti. <span class="bld">Yadaggenā</span>ti yaṃ aggena yena koṭṭhāsenāti attho. Dvīsu theravādesu mahāsumattheravādova yuttoti so pacchā vuttoti. Tatiyaṃ.</p>



<p class="subhead">4. Kāṇamātāsikkhāpadaṃ</p>



<p class="bodytext"><a name="para230"></a><span class="paranum">230</span>. Catutthe <a name="V1.0056"></a> ‘‘nakulamātāti’’ādīsu (a. ni. 1.266; a. ni. aṭṭha. 1.1.266) nakulassa bhagavato mātā <span class="bld">nakulamātā</span>ti ca nakulañca bhagavato taṃ mātā cāti nakulamātāti ca attho sambhavati, ‘‘uttaramātāti’’ādīsu uttarāya mātā <span class="bld">uttaramātā</span>ti atthoyeva sambhavati. Tesu ‘‘uttaramātā’’tipadasseva ‘‘kāṇamātā’’tipadassa kāṇāya mātā <span class="bld">kāṇamātā</span>ti atthoyeva sambhavatīti āha ‘‘kāṇāya mātā’’ti. Tassā dhītuyā ‘‘kāṇā’’tināmena vissutabhāvaṃ dassento āha ‘‘sā kirā’’tiādi. <span class="bld">Sā</span>ti dārikā vissutā ahosīti sambandho. <span class="bld">Assā</span>ti mahāupāsikāya. <span class="bld">Ye ye</span>ti purisā. ‘‘Rāgena kāṇā hontī’’tiiminā kaṇanti nimilanti rāgena purisā etāyāti <span class="bld">kāṇā</span>ti atthaṃ dasseti. <span class="bld">Tassā</span>ti kāṇāya. <span class="bld">Āgata</span>nti ettha bhāvatthe toti āha ‘‘āgamana’’nti. <span class="bld">Adhippāyo</span>ti ‘‘kismiṃ viyā’’tipadassa, kāṇamātāya vā adhippāyo<a name="M0.0068"></a>. <span class="bld">Rittā</span>ti tucchā, suññāti attho. ‘‘Asmiṃ gamane’’tiiminā bāhiratthasamāsaṃ dasseti. ‘‘Ariyasāvikā’’tiādinā ariyānaṃ bhikkhūhi apaṭivibhattabhogaṃ dasseti. Na kevalaṃ kiñci parikkhayaṃ agamāsi, atha kho sabbanti āha ‘‘sabbaṃ parikkhayaṃ agamāsī’’ti. <span class="bld">Kāṇāpī</span>ti pisaddo na kevalaṃ mātāyeva maggaphalabhāginī ahosi, atha kho kāṇāpi sotāpannā ahosīti dasseti. <span class="bld">Sopi puriso</span>ti kāṇāya patibhūto sopi puriso. <span class="bld">Pakatiṭṭhāneyevā</span>ti jeṭṭhakapajāpatiṭṭhāneyeva.</p>



<p class="bodytext"><a name="para231"></a><span class="paranum">231</span>. <span class="bld">Imasmiṃ pana vatthusmi</span>nti imasmiṃ pūvavatthusmiṃ. <span class="bld">Eta</span>nti pātheyyavatthuṃ. <span class="bld">Ariyasāvakattā</span>ti ariyabhūtassa sāvakassa bhāvato, ariyassa vā sammāsambuddhassa sāvakabhāvato.</p>



<p class="bodytext"><a name="para233"></a><span class="paranum">233</span>. Paheṇakapaṇṇākārasaddānaṃ aññamaññavevacanattā vuttaṃ ‘‘paheṇakatthāyāti paṇṇākāratthāyā’’ti. <span class="bld">Idhā</span>ti ‘‘pūvehi vā’’tipade, sikkhāpade vā. <span class="bld">Baddhasattū</span>ti madhusakkharādīhi missetvā baddhasattu. <span class="bld">Thūpīkata</span>nti thūpīkataṃ katvā.</p>



<p class="bodytext">‘‘Dvattipattapūre’’tipadassa visesanuttarabhāvaṃ dassetuṃ vuttaṃ ‘‘pūre patte’’ti. Dve vā tayo vā pattāti <span class="bld">dvattipattā,</span> vāsaddatthe saṅkhyobhayabāhiratthasamāso, tisaddaparattā dvissa ca akāro hoti, dvattipattā ca te pūrā cāti <span class="bld">dvattipattapūrā,</span> te dvattipattapūre gahetvāti yojanā. ‘‘Ācikkhitabba’’nti vuttavacanassa ācikkhanākāraṃ dassento āha ‘‘atra mayā’’tiādi. <span class="bld">Tenāpī</span>ti <a name="V1.0057"></a> dutiyenāpi. Paṭhamabhikkhu ekaṃ gahetvā dutiyabhikkhussa ārocanañca dutiyabhikkhu ekaṃ gahetvā tatiyabhikkhussa ārocanañca atidisanto āha ‘‘yenā’’tiādi. Tattha <span class="bld">yenā</span>ti paṭhamabhikkhunā. Paṭikkamanti bhuñjītvā etthāti <span class="bld">paṭikkamana</span>nti vutte asanasālāva gahetabbāti āha ‘‘asanasāla’’nti. <span class="bld">Yatthā</span>ti yassaṃ asanasālāyaṃ. Mukholokanaṃ na vaṭṭatīti āha ‘‘attano’’tiādi. <span class="bld">Aññatthā</span>ti paṭikkamanato aññattha. <span class="bld">Assā</span>ti bhikkhussa.</p>



<p class="bodytext">‘‘Saṃvibhajitabba’’nti <a name="M0.0069"></a> vuttavacanassa saṃvibhajanākāraṃ dassetuṃ vuttaṃ ‘‘sace tayo’’tiādi. <span class="bld">Yathāmitta</span>nti yassa yassa mittassa. <span class="bld">Akāmā</span>ti na kāmena. Kāraṇatthe cetaṃ nissakkavacanaṃ.</p>



<p class="bodytext"><a name="para235"></a><span class="paranum">235</span>. <span class="bld">Antarāmagge</span>ti maggassa antaro antarāmaggo, sukhuccāraṇatthaṃ majjhe dīgho, tasmiṃ. Bahumpi dentānaṃ etesaṃ ñātakapavāritānaṃ bahumpi paṭiggaṇhantassāti yojanā. Aṭṭhakathāsu pana vuttanti sambandho. Aṭṭhakathānaṃ vacanaṃ pāḷiyā na sametīti. Catutthaṃ.</p>



<p class="subhead">5. Paṭhamapavāraṇasikkhāpadaṃ</p>



<p class="bodytext"><a name="para236"></a><span class="paranum">236</span>. Pañcame <span class="bld">pavāritā</span>ti ettha vassaṃvutthapavāraṇā, paccayapavāraṇā, paṭikkhepapavāraṇā, yāvadatthapavāraṇā cāti catubbidhāsu pavāraṇāsu yāvadatthapavāraṇā ca paṭikkhepapavāraṇā cāti dve pavāraṇā adhippetāti dassento āha ‘‘brāhmaṇenā’’tiādi. Brāhmaṇena pavāritāti sambandho. <span class="bld">Saya</span>nti tatiyantanipāto ‘‘pavāritā’’tipadena sambandho. Casaddo aññattha yojetabbo yāvadatthapavāraṇāya ca paṭikkhepapavāraṇāya cāti. Paṭimukhaṃ attano gehaṃ visanti pavisantīti <span class="bld">paṭivissakā</span>ti vutte āsannagehavāsikā gahetabbāti āha ‘‘sāmantagharavāsike’’ti.</p>



<p class="bodytext"><a name="para237"></a><span class="paranum">237</span>. Uddhaṅgamo ravo <span class="bld">oravo,</span> soyeva saddo <span class="bld">oravasaddo,</span> kākānaṃ oravasaddo <span class="bld">kakoravasaddo</span>ti dassento āha ‘‘kākāna’’ntiādi.</p>



<p class="bodytext"><a name="para239"></a><span class="paranum">239</span>. Tavantupaccayassa atītatthabhāvaṃ dassetuṃ vuttaṃ ‘‘tattha cā’’tiādi. <span class="bld">Tatthā</span>ti ‘‘bhuttavā’’tipade. Yasmā yena bhikkhunā ajjhoharitaṃ hoti, tasmā so ‘‘bhuttāvī’’ti saṅkhyaṃ gacchatīti <a name="V1.0058"></a> yojanā. <span class="bld">Saṅkhāditvā</span>ti dantehi cuṇṇaṃ katvā. <span class="bld">Tenā</span>ti tena hetunā. <span class="bld">Assā</span>ti ‘‘bhuttāvī’’tipadassa. Pavāreti paṭikkhipatīti <span class="bld">pavārito</span> bhikkhūti dassento āha ‘‘katapavāraṇo’’ti. <span class="bld">Sopi cā</span>ti so paṭikkhepo ca hotīti sambandho. <span class="bld">Assā</span>ti ‘‘pavārito’’tipadassa. <span class="bld">Tatthā</span>ti ‘‘asanaṃ paññāyatī’’tiādivacane. Yasmā <a name="M0.0070"></a> bhuttāvītipi saṅkhyaṃ gacchati, tasmā na passāmāti yojanā. ‘‘Asanaṃ paññāyatī’’ti padabhājaniyā ‘‘bhuttāvī’’ti mātikāpadassa asaṃsandanabhāvaṃ dassetuṃ vuttaṃ ‘‘asanaṃ paññāyatīti iminā’’tiādi. <span class="bld">Yañcā</span>ti yañca bhojanaṃ. <span class="bld">Dirattādī</span>ti ettha ādisaddena pañcādivacanaṃ saṅgaṇhāti. <span class="bld">Eta</span>nti ‘‘bhuttāvī’’tipadaṃ.</p>



<p class="bodytext">‘‘Asanaṃ paññāyatī’’tiādīsu vinicchayo evaṃ veditabboti sambandho. ‘‘Paññāyatī’’ti ettha ñādhātuyā khāyanatthaṃ dassetuṃ vuttaṃ ‘‘dissatī’’ti. ‘‘Hatthapāse’’tipadassa dvādasahatthappamāṇo hatthapāso nādhippetoti āha ‘‘aḍḍhateyyahatthappamāṇe’’ti. Vācāya abhiharaṇaṃ nādhippetaṃ. Tenāha ‘‘kāyenā’’ti. <span class="bld">Abhiharatī</span>ti abhimukhaṃ harati. <span class="bld">Ta</span>nti bhojanaṃ. <span class="bld">Eta</span>nti pañcaṅgabhāvaṃ, ‘‘pañcahi…pe… paññāyatī’’ti vacanaṃ vā.</p>



<p class="bodytext"><span class="bld">Tatrā</span>ti ‘‘asanaṃ paññāyatī’’tiādivacane. <span class="bld">Asnātī</span>ti kīyādigaṇattā, tassa ca ekakkharadhātuttā sakāranakārānaṃ saṃyogo daṭṭhabbo. <span class="bld">Ta</span>nti bhojanaṃ. Undati pasavati bhuñjantānaṃ āyubalaṃ janetīti <span class="bld">odano</span>. Yavādayo pūtiṃ katvā katattā kucchitena masīyati āmasīyatīti <span class="bld">kumāso</span>. Sacati samavāyo hutvā bhavatīti <span class="bld">sattu</span>. Byañjanatthāya māretabboti <span class="bld">maccho</span>. Mānīyati bhuñjantehīti <span class="bld">maṃsaṃ. Tatthā</span>ti odanādīsu pañcasu bhojanesu. Sāro assatthi aññesaṃ dhaññānanti <span class="bld">sālī</span>. Vahati bhuñjantānaṃ jīvitanti <span class="bld">vīhi</span>. Yavati amissitopi missito viya bhavatīti <span class="bld">yavo</span>. Gudhati pariveṭhati milakkhabhojanattāti <span class="bld">godhumo</span>. Sobhanasīsattā kamanīyabhāvaṃ gacchatīti <span class="bld">kaṅgu</span>. Mahantasīsattā, madhurarasanāḷattā ca varīyati patthīyati janehīti <span class="bld">varako</span>. Koraṃ rudhiraṃ dūsati bhuñjantānanti <span class="bld">kudrūsako</span>. Nibbatto odano nāmāti sambandho. <span class="bld">Tatthā</span>ti sattasu dhaññesu. <span class="bld">Sālītī</span>ti ettha itisaddo nāmapariyāyo. Sālī nāmāti attho. Eseva nayo ‘‘vīhītī’’tiādīsupi.</p>



<p class="bodytext"><span class="bld">Etthā</span>ti <a name="M0.0071"></a> tiṇadhaññajātīsu. Nīvāro sāliyā anulomo, varakacorako varakassa anulomo. <span class="bld">Ambilapāyāsādīsū</span>ti ettha ādisaddena khīrabhattādayo saṅgaṇhanti. <span class="bld">Odhī</span>ti avadhi, mariyādoti attho. So hi avahīyati cajīyati asmāti odhīti vuccati.</p>



<p class="bodytext">Yopi <a name="V1.0059"></a> pāyāso vā yāpi ambilayāgu vā odhiṃ na dasseti, so pavāraṇaṃ na janetīti yojanā. Payena khīrena katattā <span class="bld">pāyāso</span>. Pātabbassa, asitabbassa cāti dvinnaṃ byuppattinimittānaṃ sambhavato vā <span class="bld">pāyāso</span>ti vuccati. <span class="bld">Uddhanato</span>ti cullito. Sā hi upari dhīyanti ṭhapiyanti thālyādayo etthāti uddhananti vuccati. <span class="bld">Āvajjitvā</span>ti pariṇāmetvā. <span class="bld">Ghanabhāva</span>nti kathinabhāvaṃ. Etthāpi vākye ‘‘yo so’’ti padāni yojetabbāni. <span class="bld">Pubbe</span>ti abbhuṇhakāle. <span class="bld">Nimantane</span>ti nimantanaṭṭhāne. Bhatte ākiritvā dentīti sambandho. Yāpanaṃ gacchati imāyāti <span class="bld">yāgu</span>. Kiñcāpi tanukā hoti, tathāpīti yojanā. <span class="bld">Udakādīsū</span>tiādisaddena kiñjikakhīrādayo saṅgayhanti. Yāgusaṅgahameva gacchati, kasmā? Udakādīnaṃ pakkuthitattāti adhippāyo. <span class="bld">Tasmiṃ vā</span>ti sabhatte, pakkuthitaudakādike vā. <span class="bld">Aññasmiṃ vā</span>ti pakkuthitaudakādito aññasmiṃ udakādike vā. <span class="bld">Yattha</span> yasmiṃ udakādike pakkhipanti, taṃ pavāraṇaṃ janetīti yojanā.</p>



<p class="bodytext"><span class="bld">Suddharasako</span>ti macchamaṃsakhaṇḍanhārūhi amisso suddho macchādirasako. <span class="bld">Rasakayāgū</span>ti rasakabhūtā dravabhūtā yāgu. <span class="bld">Ghanayāgū</span>ti kathinayāgu. <span class="bld">Etthā</span>ti ghanayāguyaṃ. <span class="bld">Pupphiatthāyā</span>ti pupphaṃ phullaṃ imassa khajjakassāti pupphī, pupphino attho payojanaṃ pupphiattho, tadatthāya katanti sambandho. <span class="bld">Te taṇḍule</span>ti te seditataṇḍule. Acuṇṇattā neva sattusaṅkhyaṃ, apakkattā na bhattasaṅkhyaṃ gacchanti. <span class="bld">Tehī</span>ti seditataṇḍulehi. Te taṇḍule pacanti, karontīti sambandho.</p>



<p class="bodytext">‘‘Yavehī’’ti bahuvacanena satta dhaññānipi gahitāni. Esa nayo sālivīhiyavehīti etthāpi. <span class="bld">Thuse</span>ti dhaññatace. <span class="bld">Palāpetvā</span>ti paṭikkamāpetvā<a name="M0.0072"></a>. <span class="bld">Ta</span>nti cuṇṇaṃ gacchatīti sambandho. <span class="bld">Kharapākabhajjitāna</span>nti kharo pāko kharapāko, kharapākena bhajjitā kharapākabhajjitā, tesaṃ. Na pavārenti asattusaṅgahattāti adhippāyo. <span class="bld">Kuṇḍakampī</span>ti kaṇampi. Pavāreti sattusaṅgahattāti adhippāyo. <span class="bld">Tehī</span>ti lājehi. <span class="bld">Suddhakhajjaka</span>nti piṭṭhehi amissitaṃ suddhaṃ phalāphalādikhajjakaṃ. Yāguṃ pivantassa dentīti yojanā. <span class="bld">Tānī</span>ti dve macchamaṃsakhaṇḍāni. Na pavāreti dvinnaṃ macchamaṃsakhaṇḍānaṃ akhāditattāti adhippāyo. <span class="bld">Tato</span>ti dvemacchamaṃsakhaṇḍato nīharitvā ekanti sambandho, tesu vā. <span class="bld">So</span>ti khādako bhikkhu. <span class="bld">Añña</span>nti dvīhi macchamaṃsakhaṇḍehi aññaṃ pavāraṇapahonakaṃ bhojanaṃ.</p>



<p class="bodytext"><span class="bld">Avatthutāyā</span>ti pavāraṇāya avatthubhāvato. Taṃ vitthārento āha ‘‘yaṃ hī’’ti. <span class="bld">Hi</span>saddo vitthārajotako. <span class="bld">Ya</span>nti maṃsaṃ. <span class="bld">Idaṃ panā</span>ti idaṃ maṃsaṃ pana. Paṭikkhittamaṃsaṃ kappiyabhāvato apaṭikkhipitabbaṭṭhāne <a name="V1.0060"></a> ṭhitattā paṭikkhittampi maṃsabhāvaṃ na jahāti. Nanu khāditamaṃsaṃ pana akappiyabhāvato paṭikkhipitabbaṭṭhāne ṭhitattā khādiyamānampi maṃsabhāvaṃ jahātīti āha ‘‘yaṃ panā’’tiādi. Kuladūsakakammañca vejjakammañca uttarimanussadhammārocanañca sāditarūpiyañca <span class="bld">kula…pe… rūpiyāni,</span> tāni ādīni yesaṃ kuhanādīnanti <span class="bld">kula…pe… rūpiyādayo,</span> tehi. <span class="bld">Sabbatthā</span>ti sabbesu vāresu.</p>



<p class="bodytext"><span class="bld">Eva</span>ntiādi nigamananidassanaṃ. <span class="bld">Ta</span>nti bhojanaṃ. <span class="bld">Yathā</span>ti yenākārena. Yena ajjhohaṭaṃ hoti, so paṭikkhipati pavāretīti yojanā. <span class="bld">Katthacī</span>ti kismiñci pattādike. <span class="bld">Tasmiṃ ce antare</span>ti tasmiṃ khaṇe ce. <span class="bld">Aññatrā</span>ti aññasmiṃ ṭhāne. Patte vijjamānabhojanaṃ anajjhoharitukāmo hoti yathā, evanti yojanā. <span class="bld">Hī</span>ti saccaṃ. <span class="bld">Sabbatthā</span>ti sabbesu padesu. <span class="bld">Tatthā</span>ti kurundīyaṃ. <span class="bld">Ānisadassā</span>ti āgamma nisīdati etenāti ānisado, tassa pacchimantatoti sambandho. <span class="bld">Paṇhiantato</span>ti pasati ṭhitakāle vā gamanakāle <a name="M0.0073"></a> vā bhūmiṃ phusatīti paṇhī, tassa antato. ‘‘Dāyakassā’’tipadaṃ ‘‘pasāritahattha’’nti padena ca ‘‘aṅga’’nti padena ca avayavīsambandho. <span class="bld">Hatthapāso</span>ti hatthassa pāso samīpo hatthapāso, hattho pasati phusati asmiṃ ṭhāneti vā <span class="bld">hatthapāso,</span> aḍḍhateyyahattho padeso. <span class="bld">Tasmi</span>nti hatthapāse.</p>



<p class="bodytext"><span class="bld">Upanāmetī</span>ti samīpaṃ nāmeti. <span class="bld">Anantaranisinnopī</span>ti hatthapāsaṃ avijahitvā anantare ṭhāne nisinnopi bhikkhu vadatīti yojanā. <span class="bld">Bhattapacchi</span>nti bhattena pakkhittaṃ pacchiṃ. <span class="bld">Īsaka</span>nti bhāvanapuṃsakaṃ. Uddharitvā vā apanāmetvā vāti sambandhitabbaṃ. <span class="bld">Dūre</span>ti navāsane. <span class="bld">Ito</span>ti pattato. Gato dūtoti sambandho.</p>



<p class="bodytext"><span class="bld">Parivesanāyā</span>ti parivesanatthāya, bhattagge vā. <span class="bld">Tatrā</span>ti asmiṃ parivesane. <span class="bld">Ta</span>nti bhattapacchiṃ. <span class="bld">Phuṭṭhamattāvā</span>ti phusiyamattāva. Kaṭacchunā uddhaṭabhatte pana pavāraṇā hotīti yojanā. <span class="bld">Hī</span>ti saccaṃ, yasmā vā. <span class="bld">Tassā</span>ti parivesakassa. <span class="bld">Abhihaṭe paṭikkhittattā</span>ti abhihaṭassa bhattassa paṭikkhittabhāvato.</p>



<p class="bodytext">‘‘Kāyena vācāya vā paṭikkhipantassa pavāraṇā hotī’’ti saṅkhepena vuttamatthaṃ vitthārena dassento āha ‘‘tatthā’’tiādi. <span class="bld">Tatthā</span>ti tesu kāyavācāpaṭikkhepesu. <span class="bld">Macchikabījani</span>nti makkhikānaṃ uttāsaniṃ bījaniṃ. Khakārassa hi chakāraṃ katvā ‘‘macchikā’’ti vuccati ‘‘sacchikatvā’’tiādīsu <a name="V1.0061"></a> viya (a. ni. 3.103). Ettha hi ‘‘sakkhikatvā’’ti vattabbe khakārassa chakāro hoti.</p>



<p class="bodytext">Eko vadatīti sambandho. <span class="bld">Apanetvā</span>ti pattato apanetvā. <span class="bld">Etthā</span>ti vacane. <span class="bld">Katha</span>nti kenākārena hotīti yojanā. <span class="bld">Vadantassa nāmā</span>ti ettha nāmasaddo garahattho ‘‘atthī’’tipadena yojetabbo. <span class="bld">Atthi nāmā</span>ti attho. <span class="bld">Itopī</span>ti pattatopi. <span class="bld">Tatrāpī</span>ti tasmiṃ vacanepi.</p>



<p class="bodytext"><span class="bld">Samaṃsaka</span>nti maṃsena saha pavattaṃ. <span class="bld">Rasa</span>nti dravaṃ. <span class="bld">Ta</span>nti vacanaṃ. Paṭikkhipato hoti. Kasmā? Maccho ca raso ca macchena misso raso <a name="M0.0074"></a> cāti atthassa sambhavato. <span class="bld">Ida</span>nti vatthuṃ. <span class="bld">Maṃsaṃ visuṃ katvā</span>ti ‘‘maṃsassa rasaṃ maṃsarasa’’nti maṃsapadatthassa padhānabhāvaṃ akatvā, rasapadatthasseva padhānabhāvaṃ katvāti attho.</p>



<p class="bodytext"><span class="bld">Āpucchanta</span>nti ‘‘maṃsarasaṃ gaṇhathā’’ti āpucchantaṃ. <span class="bld">Ta</span>nti maṃsaṃ. <span class="bld">Karambako</span>ti missakādhivacanametaṃ. Yañhi aññena aññena missetvā karonti, so ‘‘karambako’’ti vuccati. Ayaṃ panettha vacanattho – karoti samūhaṃ avayavinti <span class="bld">karo,</span> karīyati vā samūhena avayavināti <span class="bld">karo,</span> avayavo, taṃ vakati ādadātīti <span class="bld">karambako,</span> samūho. ‘‘Kadambako’’tipi pāṭho, sopi yuttoyeva anumatattā paṇḍitehi. Abhidhānepi evameva atthī. Attho pana aññathā cintetabbo. Imasmiṃ vā atthe rakārassa dakāro kātabbo. Maṃsena misso, lakkhito vā karambako <span class="bld">maṃsakarambako. Na pavāretī</span>ti yesaṃ kesañci missakattā na pavāreti. <span class="bld">Pavāretī</span>ti maṃsena missitattā pavāreti.</p>



<p class="bodytext">Yo pana paṭikkhipati, so pavāritova hotīti yojanā. <span class="bld">Nimantane</span>ti nimantanaṭṭhāne. <span class="bld">Hī</span>ti saccaṃ. <span class="bld">Tatthā</span>ti kurundiyaṃ. <span class="bld">Yenā</span>ti yena bhattena. <span class="bld">Etthā</span>ti ‘‘yāguṃ gaṇhathā’’tiādivacane. <span class="bld">Adhippāyo</span>ti aṭṭhakathācariyānaṃ adhippāyo. <span class="bld">Etthā</span>ti ‘‘yāgumissakaṃ gaṇhathā’’tiādivacane. <span class="bld">Duddasa</span>nti dukkaraṃ dassanaṃ. <span class="bld">Idañcā</span>ti ‘‘missakaṃ gaṇhathā’’tivacanañca. <span class="bld">Na samānetabba</span>nti samaṃ na ānetabbaṃ, samānaṃ vā na kātabbaṃ. <span class="bld">Hī</span>ti saccaṃ, yasmā vā. <span class="bld">Idaṃ panā</span>ti missakaṃ pana. <span class="bld">Etthā</span>ti missake. <span class="bld">Visuṃ katvā</span>ti rasakhīrasappīni āveṇiṃ katvā. <span class="bld">Ta</span>nti rasādiṃ.</p>



<p class="bodytext">Kaddīyati maddīyatīti <span class="bld">kaddamo</span>. Undati pasavati vaḍḍhatīti <span class="bld">udakaṃ</span>. Undati vā kledanaṃ karotīti <a name="V1.0062"></a> <span class="bld">udakaṃ,</span> nilīne satte gupati rakkhatīti <span class="bld">gumbo,</span> guhati saṃvaratīti vā <span class="bld">gumbo. Anupariyāyantenā</span>ti anukkamena parivattitvā <a name="M0.0075"></a> āyantena. <span class="bld">Ta</span>nti nāvaṃ vā setuṃ vā. <span class="bld">Majjhanhika</span>nti ahassa majjhaṃ majjhanhaṃ, ahasaddassa nhādeso, majjhanhaṃ eva majjhanhikaṃ. Potthakesu pana majjhantikanti pāṭho atthi, so apāṭhoyeva. Yo ṭhito pavāreti, tena ṭhiteneva bhuñjitabbanti yojanā. <span class="bld">Ānisada</span>nti pīṭhe phuṭṭhaānisadamaṃsaṃ. <span class="bld">Acāletvā</span>ti acāvetvā. Ayameva vā pāṭho. Upari ca passesu ca amocetvāti vuttaṃ hoti. Adinnādāne viya ṭhānācāvanaṃ na veditabbaṃ. <span class="bld">Saṃsaritu</span>nti saṃsabbituṃ. <span class="bld">Na</span>nti bhikkhuṃ.</p>



<p class="bodytext">Atirekaṃ ricati gacchatīti <span class="bld">atirittaṃ,</span> na atirittaṃ <span class="bld">anatiritta</span>nti atthaṃ dassento āha ‘‘na atiritta’’nti. ‘‘Adhika’’ntiiminā atirittasaddassa atisuññatthaṃ nivatteti. Adhi hutvā eti pavattatīti <span class="bld">adhikaṃ. Taṃ panā</span>ti anatirittaṃ pana hotīti sambandho. <span class="bld">Tatthā</span>ti ‘‘akappiyakata’’ntiādivacane. Vitthāro evaṃ veditabboti yojanā. <span class="bld">Tatthā</span>ti atirittaṃ kātabbesu vatthūsu. Yaṃ phalaṃ vā yaṃ kandamūlādi vā akatanti yojanā. <span class="bld">Akappiyabhojanaṃ vā</span>ti kuladūsakakammādīhi nibbattaṃ akappiyabhojanaṃ vā atthīti sambandho. <span class="bld">Yo</span>ti vinayadharo bhikkhu. Tena katanti yojanā. ‘‘Bhuttāvinā pavāritena āsanā vuṭṭhitena kata’’ntivacanato bhuttāvinā apavāritena āsanā vuṭṭhitena kattabbanti siddhaṃ. Tasmā pāto addhānaṃ gacchantesu dvīsu eko pavārito, tassa itaro piṇḍāya caritvā laddhaṃ bhikkhaṃ attanā abhutvāpi ‘‘alametaṃ sabba’’nti kātuṃ labhati eva. <span class="bld">Ya</span>nti khādanīyabhojanīyaṃ. ‘‘Tadubhayampī’’tiiminā atirittañca atirittañca <span class="bld">atirittaṃ,</span> na atirittaṃ <span class="bld">anatiritta</span>nti atthaṃ dasseti.</p>



<p class="bodytext"><span class="bld">Tassevā</span>ti anatirittasseva. <span class="bld">Etthā</span>ti anatiritte, ‘‘kappiyakata’’nti ādīsu sattasu vinayakammākāresu vā. <span class="bld">Anantare</span>ti vinayadharassa anantare āsane. Pattato nīharitvāti sambandho. <span class="bld">Tatthevā</span>ti bhuñjanaṭṭhāneyeva. <span class="bld">Tassā</span>ti nisinnassa. <span class="bld">Tenā</span>ti bhattaṃ ānentena bhikkhunā bhuñjitabbanti yojanā. ‘‘Nisinnena bhikkhunā’’ti kāritakammaṃ <a name="M0.0076"></a> ānetabbaṃ. Kasmā ‘‘hatthaṃ dhovitvā’’ti vuttanti pucchanto āha ‘‘kasmā’’ti. <span class="bld">Hī</span>ti kāraṇaṃ. Yasmā akappiyaṃ hoti, tasmā hatthaṃ dhovitvāti mayā vuttanti adhippāyo. <span class="bld">Tassā</span>ti bhattaṃ ānentassa. <span class="bld">Yenā</span>ti vinayadharena. Puna <span class="bld">yenā</span>ti evameva. <span class="bld">Yañcā</span>ti khādanīyabhojanīyañca. Yena vinayadharena paṭhamaṃ akataṃ, teneva kattabbaṃ. Yañca khādanīyabhojanīyaṃ paṭhamaṃ akataṃ, taññeva kattabbanti vuttaṃ hoti<a name="V1.0063"></a>. <span class="bld">Tatthā</span>ti paṭhamabhājane. <span class="bld">Hī</span>ti saccaṃ. Paṭhamabhājanaṃ suddhaṃ dhovitvā katampi niddosameva. <span class="bld">Tena bhikkhunā</span>ti pavāritena bhikkhunā.</p>



<p class="bodytext"><span class="bld">Kuṇḍepī</span>ti ukkhaliyampi. Sā hi kuḍati odanādiṃ dāhaṃ karotīti kuṇḍoti vuccati. <span class="bld">Ta</span>nti atirittakataṃ khādanīyabhojanīyaṃ. <span class="bld">Yena panā</span>ti vinayadharena pana. Bhikkhuṃ nisīdāpentīti sambandho. <span class="bld">Maṅgalanimantane</span>ti maṅgalatthāya nimantanaṭṭhāne. <span class="bld">Tatthā</span>ti maṅgalanimantane. <span class="bld">Karontenā</span>ti karontena vinayadharena.</p>



<p class="bodytext">Gilānena bhuñjitāvasesameva na kevalaṃ gilānātirittaṃ nāma, gilānaṃ pana uddissa ābhataṃ gilānātirittameva nāmāti dassento āha ‘‘na kevala’’ntiādi. <span class="bld">Yaṃkiñci gilāna</span>nti upasampannaṃ vā anupasampannaṃ vā yaṃkiñci gilānaṃ. Yaṃ dukkaṭaṃ vuttaṃ, taṃ asaṃsaṭṭhavasena vuttanti yojanā. <span class="bld">Anāhāratthāyā</span>ti pipāsacchedanaābādhavūpasamatthāya.</p>



<p class="bodytext"><a name="para241"></a><span class="paranum">241</span>. <span class="bld">Sati paccaye</span>ti ettha paccayassa sarūpaṃ dassetuṃ ‘‘pipāsāya satī’’ti ca ‘‘ābādhe satī’’ti ca vuttaṃ. <span class="bld">Tena tenā</span>ti sattāhakālikena ca yāvajīvikena ca. <span class="bld">Tassā</span>ti ābādhassa. Idaṃ padaṃ ‘‘upasamanattha’’nti ettha samudhātuyā sambandhe sambandho, yupaccayena sambandhe kammanti daṭṭhabbanti. Pañcamaṃ.</p>



<p class="subhead">6. Dutiyapavāraṇasikkhāpadaṃ</p>



<p class="bodytext"><a name="para242"></a><span class="paranum">242</span>. Chaṭṭhe na ācaritabboti <span class="bld">anācāro</span>ti vutte paṇṇattivītikkamoti āha ‘‘paṇṇattivītikkama’’nti. ‘‘Karotī’’tiiminā ‘‘attānamācaratī’’tiādīsu <a name="M0.0077"></a> viya carasaddo karasaddatthoti dasseti. <span class="bld">Upanandhī</span>ti ettha upasaddo upanāhattho, nahadhātu bandhanatthoti dassento āha ‘‘upanāha’’ntiādi. Janito upanāho yenāti janitaupanāho. Iminā <span class="bld">‘‘upanandho’’</span>ti padassa upanahatīti upanandhoti katthutthaṃ dasseti.</p>



<p class="bodytext"><a name="para243"></a><span class="paranum">243</span>. <span class="bld">Abhihaṭṭhu</span>nti ettha tuṃpaccayo tvāpaccayatthoti āha ‘‘abhiharitvā’’ti. Padabhājane pana vuttanti sambandho. Sādhāraṇameva atthanti yojanā. <span class="bld">Assā</span>ti bhikkhussa. <span class="bld">Tīhākārehī</span>ti sāmaṃ jānanena ca aññesamārocanena ca tassārocanena cāti tīhi kāraṇehi. Āsādīyate <a name="V1.0064"></a> maṅkuṃ karīyate <span class="bld">āsādanaṃ,</span> taṃ apekkho <span class="bld">āsādanāpekkho</span>ti dassento āha ‘‘āsādana’’ntiādi.</p>



<p class="bodytext">Yassa atthāya abhihaṭanti sambandho. <span class="bld">Itarassā</span>ti abhihārakato aññassa bhuttassāti. Chaṭṭhaṃ.</p>



<p class="subhead">7. Vikālabhojanasikkhāpadaṃ</p>



<p class="bodytext"><a name="para247"></a><span class="paranum">247</span>. Sattame <span class="bld">girimhī</span>ti pabbatamhi. So hi himavamanādivasena jalaṃ, sārabhūtāni ca bhesajjādivatthūni girati niggiratīti girīti vuccati. <span class="bld">Aggasamajjo</span>ti uttamasamajjo. Imehi padehi aggo samajjo aggasamajjo, girimhi pavatto aggasamajjo <span class="bld">giraggasamajjo</span>ti atthaṃ dasseti. <span class="bld">Samajjo</span>ti ca sabhā. Sā hi samāgamaṃ ajanti gacchanti janā etthāti samajjoti vuccati. ‘‘Girissa vā’’tiādinā girissa aggo koṭi <span class="bld">giraggo,</span> tasmiṃ pavatto samajjo <span class="bld">giraggasamajjo</span>ti attho dassito. <span class="bld">So</span>ti giraggasamajjo. Bhavissati kirāti yojanā. <span class="bld">Bhūmibhāge</span>ti avayaviādhāro, sannipatatīti sambandho. Naṭañca nāṭakañca <span class="bld">naṭanāṭakāni</span>. ‘‘Naccaṃ gītaṃ vāditañcā’’ti idaṃ tayaṃ ‘‘nāṭaka’’nti vuccati. <span class="bld">Tesa</span>nti naṭanāṭakānaṃ. <span class="bld">Dassanattha</span>nti dassanāya ca savanāya ca. Savanampi hi dassaneneva saṅgahitaṃ. <span class="bld">Apaññatte</span> <a name="M0.0078"></a> <span class="bld">sikkhāpade</span>ti ūnavīsativassasikkhāpadassa tāva apaññattattā. <span class="bld">Te</span>ti sattarasavaggiyā. <span class="bld">Tatthā</span>ti giraggasamajjaṃ. <span class="bld">Athā</span>ti tasmiṃ kāle. <span class="bld">Nesa</span>nti sattarasavaggiyānaṃ adaṃsūti sambandho. <span class="bld">Vilimpetvā</span>ti vilepanehi vividhākārena limpetvā.</p>



<p class="bodytext"><a name="para249"></a><span class="paranum">249</span>. ‘‘Vikāle’’ti sāmaññena vuttepi visesakālova gahetabboti āha ‘‘kālo’’tiādi. <span class="bld">So cā</span>ti bhojanakālo ca. Majjhanhiko hotīti yojanā. <span class="bld">Tenevā</span>ti bhojanakālassa adhippetattā eva. <span class="bld">Assā</span>ti ‘‘vikāle’’tipadassa. ‘‘Vikālo nāma…pe… aruṇuggamanā’’ti padabhājanena aruṇuggamanato yāva majjhanhikā kālo nāmāti attho nayena dassito hoti. <span class="bld">Tato</span>ti ṭhitamajjhanhikato. Sūriyassa atisīghattā vegena ṭhitamajjhanhikaṃ vītivatteyyāti āha ‘‘kukkuccakena pana na kattabba’’nti. <span class="bld">Kālatthambho</span>ti kālassa jānanatthāya thūṇo. <span class="bld">Kālantare</span>ti kālassa abbhantare.</p>



<p class="bodytext">Avasesaṃ khādanīyaṃ nāmāti ettha vinicchayo evaṃ veditabboti yojanā. <span class="bld">Ya</span>nti khādanīyaṃ <a name="V1.0065"></a> atthīti sambandho. Vanamūlādipabhedaṃ yampi khādanīyaṃ atthi, tampi āmisagatikaṃ hotīti yojanā. <span class="bld">Seyyathida</span>nti pucchāvācakanipātasamudāyo. Idaṃ khādanīyaṃ seyyathā katamanti attho. <span class="bld">Idampī</span>ti idaṃ dvādasavidhampi. Pisaddena na pūvādiyevāti dasseti.</p>



<p class="bodytext"><span class="bld">Tatthā</span>ti dvādasasu khādanīyesu, ādhāre bhummaṃ. Mūlati patiṭṭhāti ettha, etenāti vā <span class="bld">mūlaṃ</span>. Khāditabbanti <span class="bld">khādanīyaṃ</span>. Mūlameva khādanīyaṃ <span class="bld">mūlakhādanīyaṃ,</span> tasmiṃ vinicchayo evaṃ veditabboti yojanā. Mūlakamūlādīni lokasaṅketo padesatoyeva veditabbāni. Taṃ tañhi nāmaṃ ajānantānaṃ atisammūḷhakāraṇattā saha pariyāyantarena vacanatthaṃ vakkhāma. Sūpassa hitaṃ <span class="bld">sūpeyyaṃ,</span> sūpeyyaṃ paṇṇaṃ etesanti <span class="bld">sūpeyyapaṇṇā,</span> tesaṃ mūlāni <span class="bld">sūpeyyapaṇṇamūlāni</span>. Āmīyati anto pavesīyatīti <span class="bld">āmiso,</span> ākāro antokaraṇattho, āmisassa gati viya gati etesanti <span class="bld">āmisagatikāni</span> <a name="M0.0079"></a> <span class="bld">. Etthā</span>ti mūlesu. <span class="bld">Jaraḍḍha</span>nti jarabhūtaṃ upaḍḍhaṃ. <span class="bld">Aññampī</span>ti vajakalimūlato aññampi.</p>



<p class="bodytext">Yāni pana mūlāni vuttāni, tāni yāvajīvikānīti yojanā. Pāḷiyaṃ vuttānīti sambandho. <span class="bld">Khādanīyattha</span>nti khādanīyassa, khādanīye vā vijjamānaṃ, khādanīyena vā kātabbaṃ kiccaṃ, payojanaṃ vāti khādanīyatthaṃ. ‘‘Khādanīye’’tiiminā ‘‘tattha vuttābhidhammatthā’’tiādīsu viya khādanīyatthapadassa uttarapadatthapadhānabhāvaṃ dasseti. Tattha khādanīyassa, khādanīye vā vijjamānaṃ, khādanīyena vā kātabbaṃ kiccaṃ nāma jighacchāharaṇameva. Yañhi pūvādikhādanīyaṃ khāditvā jighacchāharaṇaṃ hoti, tassa kiccaṃ kiccaṃ nāmāti vuttaṃ hoti. Taṃ kiccaṃ, payojanaṃ vā neva pharanti, neva nipphādenti. Eseva nayo ‘‘na bhojanīye bhojanīyatthaṃ pharantī’’tietthāpi.</p>



<p class="bodytext"><span class="bld">Tesa</span>nti mūlānaṃ anto, lakkhaṇanti vā sambandho. Ekasmiṃ janapade khādanīyatthabhojanīyatthesu pharamānesu aññesupi janapadesu pharantiyevāti dassanatthaṃ ‘‘tesu tesu janapadesū’’ti vicchāpadaṃ vuttaṃ. Kiñcāpi hi bahūsu janapadesu pathavīrasaāporasasampattivasena khādanīyatthabhojanīyatthaṃ pharamānampi ekasmiṃ janapade pathavīrasaāporasavipattivasena apharamānaṃ bhaveyya, vikāravasena pana tattha pavattattā taṃ janapadaṃ pamāṇaṃ na kātabbaṃ, gahetabbamevāti vuttaṃ hoti. <span class="bld">Pakatiāhāravasenā</span>ti aññehi yāvakālika, sattāhakālikehi amissitaṃ attano pakatiyāva āhārakiccakaraṇavasena. ‘‘Manussāna’’ntiiminā aññesaṃ tiracchānādīnaṃ khādanīyatthabhojanīyatthaṃ <a name="V1.0066"></a> pharamānampi na pamāṇanti dasseti. <span class="bld">Ta</span>nti mūlaṃ. <span class="bld">Hī</span>ti saccaṃ. <span class="bld">Nāmasaññāsū</span>ti nāmasaṅkhātāsu saññāsu.</p>



<p class="bodytext">Yathā mūle lakkhaṇaṃ dassitaṃ, evaṃ kandādīsupi yaṃ lakkhaṇaṃ dassitanti yojanā. Na kevalaṃ pāḷiyaṃ āgatānaṃ haliddādīnaṃ mūlaṃyeva yāvajīvikaṃ hoti, atha kho tacādayopīti āha ‘‘yañceta’’ntiādi. Yaṃ etaṃ aṭṭhavidhanti sambandho.</p>



<p class="bodytext">Evaṃ <a name="M0.0080"></a> mūlakhādanīye vinicchayaṃ dassetvā idāni kandakhādanīye taṃ dassento āha ‘‘kandakhādanīye’’tiādi. Tattha <span class="bld">kandakhādanīye</span>ti kaṃ sukhaṃ dadātīti kando, padumādikando, sukhassa adāyakā pana kandā ruḷhīvasena kandāti vuccanti, kando eva khādanīyaṃ kandakhādanīyaṃ, tasmiṃ vinicchayo evaṃ veditabboti yojanā. Eseva nayo uparipi. <span class="bld">Ya</span>nti kandaṃ. Iminā taṃsaddānapekkho yaṃsaddopi atthīti ñāpeti. <span class="bld">Tatthā</span>ti kandakhādanīye. Taruṇo, sukhakhādanīyoti visesanapadāni yathāvacanaṃ uparipi yojetabbāni. Evamādayo pharaṇakakandā yāvakālikāti sambandho.</p>



<p class="bodytext"><span class="bld">Adhoto</span>ti visaraso udakena adhūnito. <span class="bld">Te</span>ti kandā saṅgahitāti sambandho.</p>



<p class="bodytext">Mūle alati pavattatīti <span class="bld">muḷālo,</span> udakato vā uddhaṭamatte milati nimilatīti <span class="bld">muḷālaṃ</span>. Evamādi pharaṇakamuḷālaṃ yāvakālikanti yojanā. <span class="bld">Taṃ sabbampī</span>ti sabbampi taṃ muḷālaṃ saṅgahitanti sambandho.</p>



<p class="bodytext">Masati vijjhatīti <span class="bld">matthako</span>. Evamādi matthako yāvakālikoti yojanā. <span class="bld">Jaraḍḍhabundo</span>ti jarabhūtaaḍḍhasaṅkhāto pādo.</p>



<p class="bodytext">Khanīyati avadārīyatīti <span class="bld">khandho,</span> khāyatīti vā <span class="bld">khandho</span>. ‘‘Antopathavīgato’’tipadaṃ ‘‘sālakalyāṇikhandho’’tipadeneva yojetabbaṃ, na aññehi. Evamādi khandho yāvakālikoti yojanā. <span class="bld">Avasesā</span>ti tīhi daṇḍakādīhi avasesā.</p>



<p class="bodytext">Tacati saṃvarati paṭicchādetīti <span class="bld">taco. Saraso</span>ti ettha evakāro yojetabbo, saraso evāti attho. Tesaṃ saṅgahoti sambandho. <span class="bld">Hī</span>ti saccaṃ. <span class="bld">Eta</span>nti kasāvabhesajjaṃ, ‘‘anujānāmi <a name="V1.0067"></a> …pe… bhojanīyattha’’nti vacanaṃ vā. <span class="bld">Etthā</span>ti kasāvabhesajje. <span class="bld">Etesampī</span>ti matthakakhandhattacānampi.</p>



<p class="bodytext">Patatīti <span class="bld">pattaṃ. Etesa</span>nti mūlakādīnaṃ. Evarūpāni pattāni ca ekaṃsena yāvakālikānīti yojanā. Yā loṇī ārohati, tassā loṇiyā pattaṃ yāvajīvikanti yojanā. <span class="bld">Dīpavāsino</span>ti tambapaṇṇidīpavāsino<a name="M0.0081"></a>, jambudīpavāsino vā. Yāni vā pharantīti vuttānīti sambandho. <span class="bld">Tesa</span>nti nimbādīnaṃ. Idaṃ padaṃ pubbaparāpekkhakaṃ, tasmā dvinnaṃ majjhe vuttanti daṭṭhabbaṃ. Paṇṇānaṃ anto natthīti sambandho.</p>



<p class="bodytext">Pupphati vikasatīti <span class="bld">pupphaṃ</span>. Evamādi pupphaṃ yāvakālikanti yojanā. <span class="bld">Tassā</span>ti pupphassa. <span class="bld">Assā</span>ti evameva.</p>



<p class="bodytext">Phalatīti <span class="bld">phalaṃ. Yānī</span>ti phalāni. Pharantīti sambandho. <span class="bld">Nesa</span>nti phalānaṃ pariyantanti sambandho. Yāni vuttāni, tāni yāvajīvikānīti yojanā. <span class="bld">Tesampī</span>ti phalānampi pariyantanti sambandho.</p>



<p class="bodytext">Asīyati khipīyati, chaḍḍīyatīti vā <span class="bld">aṭṭhi</span>. Evamādīni pharaṇakāni aṭṭhīni yāvakālikānīti yojanā. <span class="bld">Tesa</span>nti aṭṭhīnaṃ.</p>



<p class="bodytext">Pisīyati cuṇṇaṃ karīyatīti <span class="bld">piṭṭhaṃ</span>. Evamādīni pharaṇakāni piṭṭhāni yāvakālikānīti yojanā. <span class="bld">Adhotaka</span>nti udakena adhūnitaṃ. <span class="bld">Tesa</span>nti piṭṭhānaṃ.</p>



<p class="bodytext">Nirantaraṃ asati sambajjhatīti <span class="bld">niyyāso. Sesā</span>ti ucchuniyyāsato sesā. Pāḷiyaṃ vuttaniyyāsāti sambandho. <span class="bld">Tatthā</span>ti niyyāsakhādanīye. Saṅgahitānaṃ niyyāsānaṃ pariyantanti yojanā. <span class="bld">Eva</span>ntiādi nigamanaṃ.</p>



<p class="bodytext"><span class="bld">Vuttamevā</span>ti heṭṭhā paṭhamapavāraṇasikkhāpade vuttamevāti. Sattamaṃ.</p>



<p class="subhead">8. Sannidhikārakasikkhāpadaṃ</p>



<p class="bodytext"><a name="para252"></a><span class="paranum">252</span>. Aṭṭhame <a name="V1.0068"></a> abbhantare jāto <span class="bld">abbhantaro. Mahāthero</span>ti mahantehi thiraguṇehi yutto. Iminā ‘‘belaṭṭho’’ti saññānāmassa saññināmiṃ dasseti. <span class="bld">Padhānaghare</span>ti samathavipassanānaṃ padahanaṭṭhānagharasaṅkhāte ekasmiṃ āvāse. <span class="bld">Sukkhakura</span>nti ettha sosanakurattā na sukkhakuraṃ hoti, kevalaṃ pana asūpabyañjanattāti āha ‘‘asūpabyañjanaṃ <a name="M0.0082"></a> odana’’nti. Sosanakurampi yuttameva. Vakkhati hi ‘‘taṃ piṇḍapātaṃ udakena temetvā’’ti. ‘‘Odana’’ntiiminā kurasaddassa odanapariyāyataṃ dasseti. Odanañhi karoti āyuvaṇṇādayoti <span class="bld">‘‘kura’’</span>nti vuccati. <span class="bld">So</span>ti belaṭṭhasīso. <span class="bld">Tañca kho</span>ti tañca sukkhakuraṃ āharatīti sambandho. <span class="bld">Paccayagiddhatāyā</span>ti piṇḍapātapaccaye luddhatāya. Thero bhuñjatīti sambandho. Manussānaṃ ekāhārassa sattāhamattaṭṭhitattā ‘‘sattāha’’nti vuttaṃ. <span class="bld">Tato</span>ti bhuñjanato paranti sambandho. <span class="bld">Cattāripī</span>ti ettha pisaddena adhikānipi sattāhāni gahetabbāni.</p>



<p class="bodytext"><a name="para253"></a><span class="paranum">253</span>. <span class="bld">Itī</span>ti idaṃ tayaṃ. ‘‘Sannidhi kāro assā’’ti samāso visesanaparanipātavasena gahetabbo. ‘‘Sannidhikiriyanti attho’’ti iminā karīyatīti <span class="bld">kāro</span>ti kammatthaṃ dasseti. <span class="bld">Ekaratta</span>nti antimaparicchedavasena vuttaṃ tadadhikānampi adhippetattā. <span class="bld">Assā</span>ti ‘‘sannidhikāraka’’nti padassa.</p>



<p class="bodytext">Sannidhikārakassa sattāhakālikassa nissaggiyapācittiyāpattiyā paccayattā sannidhikārakaṃ yāmakālikaṃ khādanīyabhojanīyaṃ asamānampi suddhapācittiyāpattiyā paccayo hotīti āha ‘‘yāmakālikaṃ vā’’ti. <span class="bld">Paṭiggahaṇe</span>ti paṭiggahaṇe ca gahaṇe ca. Ajjhoharitukāmatāya hi paṭiggahaṇe ca paṭiggahetvā gahaṇe cāti vuttaṃ hoti. Yaṃ pattaṃ aṅguliyā ghaṃsantassa lekhā paññāyati, so patto duddhoto hoti saceti yojanā uttaravākye yaṃsaddaṃ disvā pubbavākye taṃsaddassa gamanīyattā. <span class="bld">Gaṇṭhikapattassā</span>ti bandhanapattassa. <span class="bld">So</span>ti sneho. Paggharati sandissatīti sambandho. <span class="bld">Tādise</span>ti duddhote, gaṇṭhike vā. <span class="bld">Tatthā</span>ti dhovitapatte āsiñcitvāti sambandho. <span class="bld">Hī</span>ti saccaṃ. <span class="bld">Abbohārikā</span>ti na voharitabbā, voharituṃ na yuttāti attho. <span class="bld">Ya</span>nti khādanīyabhojanīyaṃ pariccajantīti sambandho. <span class="bld">Hī</span>ti saccaṃ, yasmā vā. <span class="bld">Tato</span>ti apariccattakhādanīyabhojanīyato nīharitvāti sambandho.</p>



<p class="bodytext"><span class="bld">Akappiyamaṃsesū</span>ti <a name="M0.0083"></a> niddhāraṇasamudāyo. <span class="bld">Sati paccaye</span>ti pipāsasaṅkhāte paccaye sati. <span class="bld">Anatirittakata</span>nti <a name="V1.0069"></a> atirittena akataṃ sannidhikārakaṃ khādanīyabhojanīyanti yojanā. Ekameva pācittiyanti sambandho. <span class="bld">Vikappadvaye</span>ti sāmisanirāmisasaṅkhāte vikappadvaye. <span class="bld">Sabbavikappesū</span>ti vikālasannidhiakappiyamaṃsayāmakālikapaccayasaṅkhātesu sabbesu vikappesu.</p>



<p class="bodytext"><a name="para255"></a><span class="paranum">255</span>. <span class="bld">Āmisasaṃsaṭṭha</span>nti āmisena saṃsaṭṭhaṃ sattāhakālikaṃ yāvajīvikaṃ.</p>



<p class="bodytext"><a name="para256"></a><span class="paranum">256</span>. Catubbidhakālikassa sarūpañca vacanatthañca dassento āha ‘‘vikālabhojanasikkhāpade’’tiādi. Tattha niddiṭṭhaṃ khādanīyabhojanīya’’ntiiminā yāvakālikassa sarūpaṃ dasseti. ‘‘Yāva…pe… kālika’’ntiiminā vacanatthaṃ dasseti. ‘‘Saddhiṃ…pe… pāna’’ntiiminā yāmakālikassa sarūpaṃ dasseti. ‘‘Yāva…pe… kālika’’ntiiminā vacanatthaṃ dasseti. ‘‘Sabbiādi pañcavidhaṃ bhesajja’’ntiiminā sattāhakālikassa sarūpaṃ dasseti. ‘‘Sattāhaṃ…pe… kālika’’ntiiminā vacanatthaṃ dasseti. ‘‘Ṭhapetvā…pe… sabbampī’’tiiminā yāvajīvikassa sarūpaṃ dasseti. ‘‘Yāva…pe… jīvika’’ntiiminā vacanatthaṃ dasseti. Sabbavacanattho lahukamattameva, garuko panevaṃ veditabbo – yāva yattako majjhanhiko kālo <span class="bld">yāvakālo,</span> so assatthī, taṃ vā kālaṃ bhuñjitabbanti <span class="bld">yāvakālikaṃ</span>. Yāmo kālo <span class="bld">yāmakālo,</span> so assatthi, taṃ vā kālaṃ paribhuñjītabbanti <span class="bld">yāmakālikaṃ</span>. Sattāho kālo <span class="bld">sattāhakālo,</span> so assatthi, taṃ vā kālaṃ nidahitvā paribhuñjitabbanti <span class="bld">sattāhakālikaṃ</span>. Yāva yattako jīvo <span class="bld">yāvajīvo,</span> so assatthi, yāvajīvaṃ vā pariharitvā paribhuñjitabbanti <span class="bld">yāvajīvika</span>nti.</p>



<p class="bodytext"><span class="bld">Tatthā</span>ti catubbidhesu kālikesu. <span class="bld">Satakkhattu</span>nti anekavāraṃ. Yāva kālo nātikkamati, tāva bhuñjantassāti yojanā. Ahorattaṃ bhuñjantassāti sambandhoti. Aṭṭhamaṃ.</p>



<p class="subhead">9. Paṇītabhojanasikkhāpadaṃ</p>



<p class="bodytext"><a name="para257"></a><span class="paranum">257</span>. Navame <a name="M0.0084"></a> pakaṭṭhabhāvaṃ nītanti <span class="bld">paṇīta</span>nti vutte paṇītasaddo uttamatthoti āha ‘‘uttamabhojanānī’’ti. Sampanno nāma na madhuraguṇo, atha kho madhuraguṇayuttaṃ bhojanamevāti āha ‘‘sampattiyutta’’nti. <span class="bld">Kassā</span>ti karaṇatthe cetaṃ sāmivacanaṃ, kenāti hi attho. ‘‘Surasa’’ntiiminā sādīyati assādīyatīti <span class="bld">sādū</span>ti vacanatthassa sarūpaṃ dasseti.</p>



<p class="bodytext"><a name="para259"></a><span class="paranum">259</span>. ‘‘Yo <a name="V1.0070"></a> pana…pe… bhuñjeyyā’’ti ettha vinicchayo evaṃ veditabboti yojanā. <span class="bld">Suddhānī</span>ti odanena asaṃsaṭṭhāni. Odanasaṃsaṭṭhāni sabbiādīnīti sambandho. <span class="bld">Etthā</span>ti imasmiṃ sikkhāpade. <span class="bld">Hī</span>ti saccaṃ. ‘‘Paṇītasaṃsaṭṭhānī’’tiiminā paṇītehi sabbiādīhi saṃsaṭṭhāni bhojanāni <span class="bld">paṇītabhojanānī</span>ti atthaṃ dasseti. ‘‘Sattadhaññanibbattānī’’ti iminā bhojanānaṃ sarūpaṃ dasseti.</p>



<p class="bodytext">‘‘Sabbinā bhatta’’ntiādīnaṃ pañcannaṃ vikappānaṃ majjhe tīsupi vikappesu ‘‘bhatta’’nti yojetabbaṃ. Evaṃ vākyaṃ katvā viññāpane āpattiṃ dassetvā samāsaṃ katvā viññāpane taṃ dassento āha ‘‘sabbibhattaṃ dehī’’tiādi.</p>



<p class="bodytext"><span class="bld">Ito</span>ti gāvito laddhenāti sambandho. <span class="bld">Visaṅketa</span>nti saṅketato ñāpitato vigataṃ virahitanti attho. <span class="bld">Hī</span>ti saccaṃ. Iminā visaṅketassa guṇadosaṃ dasseti.</p>



<p class="bodytext"><span class="bld">Kappiyasabbinā dehī</span>ti kappiyasabbinā saṃsaṭṭhaṃ bhattaṃ dehīti yojanā. Eseva nayo sesesupi. <span class="bld">Yena yenā</span>ti yena yena sabbiādinā. <span class="bld">Tasmiṃ tassā</span>ti etthāpi vicchāvasena attho daṭṭhabbo. Pāḷiyaṃ āgata<span class="bld">sabbi</span> nāma gosabbi, ajikāsabbi, mahiṃsasabbi, yesaṃ maṃsaṃ kappati, tesaṃ sabbi ca. <span class="bld">Navanītaṃ</span> nāma evameva. <span class="bld">Telaṃ</span> nāma tilatelaṃ, sāsapatelaṃ, madhukatelaṃ, eraṇḍatelaṃ, vasātelañca. <span class="bld">Madhu</span> nāma makkhikāmadhu. <span class="bld">Phāṇitaṃ</span> nāma ucchumhā nibbattaṃ. <span class="bld">Maccho</span> nāma udakacaro. Pāḷianāgato maccho nāma natthi. Maṃsaṃ nāma <a name="M0.0085"></a> yesaṃ maṃsaṃ kappati, tesaṃ maṃsaṃ. <span class="bld">Khīradadhīni</span> sabbisadisāneva. Vuttaṃ yathā evaṃ ‘‘navanītabhattaṃ dehī’’tiādīsupi sūpodanaviññattidukkaṭameva hotīti yojanā. <span class="bld">Hī</span>ti saccaṃ. <span class="bld">So cā</span>ti so cattho. <span class="bld">Tatthā</span>ti tasmiṃ atthe. <span class="bld">Kiṃ</span> payojanaṃ. Nattheva payojananti adhippāyo.</p>



<p class="bodytext">Paṭiladdhaṃ bhojananti sambandho. <span class="bld">Ekarasa</span>nti ekakiccaṃ. <span class="bld">Tato</span>ti navapaṇītabhojanato nīharitvāti sambandho.</p>



<p class="bodytext"><span class="bld">Sabbānī</span>ti nava pācittiyāni sandhāya vuttaṃ.</p>



<p class="bodytext"><a name="para261"></a><span class="paranum">261</span>. <span class="bld">Ubhayesampī</span>ti bhikkhubhikkhunīnampi. Sabbīti cettha yo naṃ paribhuñjati, tassa balāyuvaḍḍhanatthaṃ sabbati gacchati pavattatīti <span class="bld">sabbi,</span> ghataṃ. Tatiyakkhareneva sajjhāyitabbaṃ likhitabbañca<a name="V1.0071"></a>. Kasmā? Tatiyakkharaṭṭhāneyeva sabba gatiyanti gatiatthassa sabbadhātussa dhātupāṭhesu āgatattāti. Navamaṃ.</p>



<p class="subhead">10. Dantaponasikkhāpadaṃ</p>



<p class="bodytext"><a name="para263"></a><span class="paranum">263</span>. Dasame <span class="bld">dantakaṭṭha</span>nti dantaponaṃ. Tañhi danto kasīyati vilekhīyati anenāti ‘‘dantakaṭṭha’’nti vuccati. ‘‘Sabba’’nti ādinā sabbameva paṃsukūlaṃ <span class="bld">sabbapaṃsukūlaṃ,</span> tamassatthīti <span class="bld">‘‘sabbapaṃsukūliko’’</span>ti atthaṃ dasseti. <span class="bld">So</span>ti bhikkhu paribhuñjati kirāti sambandho. <span class="bld">Susāne</span>ti āḷahane. Tañhi chavānaṃ sayanaṭṭhānattā ‘‘susāna’’nti vuccati niruttinayena. <span class="bld">Tatthā</span>ti susāne. Puna <span class="bld">tatthā</span>ti evameva. Ayyasarūpañca vosāṭitakasarūpañca dassetuṃ vuttaṃ ‘‘ayyavosāṭitakānīti etthā’’ti. Tattha ‘‘ayyā…pe… pitāmahā’’tiiminā ayyasarūpaṃ dasseti. ‘‘Vo…pe… bhojanīyānī’’tiiminā vosāṭitakasarūpaṃ. Ayyasaṅkhātānaṃ pitipitāmahānaṃ atthāya, te vā uddissa chaḍḍitāni vosāṭitakasaṅkhatāni <a name="M0.0086"></a> khādanīyabhojanīyāni <span class="bld">ayyavosāṭitakānī</span>ti viggaho kātabbo. Manussā ṭhapenti kirāti sambandho. <span class="bld">Ya</span>nti khādanīyabhojanīyaṃ. <span class="bld">Tesa</span>nti ñātakānaṃ. <span class="bld">Piṇḍaṃ piṇḍaṃ katvā</span>ti saṅghāṭaṃ saṅghāṭaṃ katvā. <span class="bld">Añña</span>nti vuttakhādanīyabhojanīyato aññaṃ. <span class="bld">Ummārepī</span>ti susānassa indakhīlepi. So hi uddhaṭo kilesamāro etthāti <span class="bld">‘‘ummāro’’</span>ti vuccati. Bodhisatto hi abhinikkhamanakāle puttaṃ cumbissāmīti ovarakassa indakhīle ṭhatvā passanto mātaraṃ puttassa nalāṭe hatthaṃ ṭhapetvā sayantiṃ disvā ‘‘sace me puttaṃ gaṇheyyaṃ, mātā tassa pabujjheyya, pabujjhamānāya antarāyo bhaveyyā’’ti abhinikkhamanantarāyabhayena puttadāre pariccajitvā indakhīlato nivattitvā mahābhinikkhamanaṃ nikkhami. Tasmā bodhisattassa ṭhatvā puttadāresu apekkhāsaṅkhātassa mārassa uddhaṭaṭṭhānattā so indakhīlo nippariyāyena <span class="bld">‘‘ummāro’’</span>ti vuccati, aññe pana rūḷhīvasena. <span class="bld">Thiro</span>ti thaddho. <span class="bld">Ghanabaddho</span>ti ghanena baddho. Kathinena maṃsena ābaddhoti attho. Vaṭhati thūlo bhavatīti <span class="bld">vaṭho,</span> muddhajadutiyoyaṃ, so assatthīti <span class="bld">vaṭharo</span>ti dassento āha ‘‘vaṭharoti thūlo’’ti. ‘‘Sallakkhemā’’tiiminā ‘‘maññe’’ti ettha manadhātu sallakkhaṇattho, makārassekāroti dasseti. <span class="bld">Hī</span>ti saccaṃ. <span class="bld">Tesa</span>nti manussānaṃ.</p>



<p class="bodytext"><a name="para264"></a><span class="paranum">264</span>. <span class="bld">Sammā</span>ti aviparītaṃ. <span class="bld">Asallakkhetvā</span>ti āhārasaddassa khādanīyabhojanīyādīsu nirūḷhabhāvaṃ amaññitvā. Bhagavā pana ṭhapesīti sambandho. <span class="bld">Yathāuppannassā</span>ti yenākārena uppannassa<a name="V1.0072"></a>. Pitā puttasaṅkhāte dārake saññāpento viya bhagavā te bhikkhū saññāpentoti yojanā.</p>



<p class="bodytext"><a name="para265"></a><span class="paranum">265</span>. <span class="bld">Etadevā</span>ti tiṇṇamākārānamaññataravasena adinnameva sandhāyāti sambandho. <span class="bld">Hī</span>ti saccaṃ. Mātikāyaṃ ‘‘dinna’’nti vuttaṭṭhānaṃ natthi, atha kasmā padabhājaneyeva vuttanti āha ‘‘dinnanti ida’’ntiādi. ‘‘Dinna’’nti idaṃ uddhaṭanti sambandho. <span class="bld">Assā</span>ti ‘‘dinna’’nti padassa. Niddese ca ‘‘kāyena…pe… dente’’ti uddhaṭanti yojanā. <span class="bld">Eva</span>nti imehi tīhākārehi dadamāneti sambandho. <span class="bld">Eva</span>nti imehi dvīhākārehi<a name="M0.0087"></a>. Ādīyamānanti sambandho. <span class="bld">Rathareṇumpī</span>ti rathikavīthiyaṃ uṭṭhitapaṃsumpi. <span class="bld">Pubbe</span>ti paṭhamapavāraṇasikkhāpade. Evaṃ paṭiggahitaṃ etaṃ āhāraṃ dinnaṃ nāma vuccatīti yojanā. ‘‘Etamevā’’ti evassa sambhavato tassa phalaṃ dassetuṃ vuttaṃ ‘‘na ida’’ntiādi. Nissaṭṭhaṃ na vuccatīti yojanā.</p>



<p class="bodytext"><span class="bld">Tatthā</span>ti ‘‘kāyenā’’tiādivacane. <span class="bld">Hī</span>ti saccaṃ. Natthu karīyati imāyāti <span class="bld">natthukaraṇī,</span> tāya. Nāsāpuṭena paṭiggaṇhātīti sambandho. <span class="bld">Akallako</span>ti gilāno. <span class="bld">Hī</span>ti saccaṃ. Kāyena paṭibaddho <span class="bld">kāyapaṭibaddho</span> kaṭacchuādīti āha ‘‘kaṭacchuādīsū’’tiādi. <span class="bld">Hī</span>ti saccaṃ. <span class="bld">Pātiyamāna</span>nti pātāpiyamānaṃ.</p>



<p class="bodytext"><span class="bld">Etthā</span>ti imasmiṃ sikkhāpade. ‘‘Pañcahaṅgehī’’ti padassa vitthāraṃ dassento āha ‘‘thāmamajjhimassā’’tiādi. <span class="bld">Ta</span>nti dātabbavatthuṃ.</p>



<p class="bodytext"><span class="bld">Tatthā</span>ti ‘‘hatthapāso paññāyatī’’tivacane. Gacchantopi ṭhiteneva saṅgahito. <span class="bld">Bhūmaṭṭhassā</span>ti bhūmiyaṃ ṭhitassa. <span class="bld">Ākāsaṭṭhassā</span>ti ākāse ṭhitassa. ‘‘Hatthaṃ aṅga’’nti padehi avayavisambandho kātabbo. <span class="bld">Vuttanayenevā</span>ti ‘‘bhūmaṭṭhassa ca sīsenā’’tiādinā vuttanayeneva. <span class="bld">Pakkhī</span>ti sakuṇo. So hi pakkhayuttattā pakkhīti vuccati. <span class="bld">Hatthī</span>ti kuñjaro. So hi soṇḍasaṅkhātahatthayuttattā hatthīti vuccati. Addhena aṭṭhamaṃ ratanamassāti <span class="bld">addhaṭṭhamaratano,</span> hatthī, tassa. <span class="bld">Tenā</span>ti hatthinā.</p>



<p class="bodytext">Eko dāyako vadatīti sambandho. <span class="bld">Oṇamatī</span>ti heṭṭhā namati. <span class="bld">Ettāvatā</span>ti ekadesasampaṭicchanamattena. <span class="bld">Tato</span>ti sampaṭicchanato. <span class="bld">Ugghāṭetvā</span>ti vivaritvā. <span class="bld">Kājenā</span>ti byābhaṅgiyā. Sā hi kacati bandhati vividhaṃ bhāraṃ asminti <span class="bld">kāco</span>ti vuccati, cakārassa jakāre kate kājopi yuttoyeva. Tiṃsa hatthā ratanāni imassāti <span class="bld">tiṃsahattho,</span> veṇu. <span class="bld">Guḷakumbho</span>ti <a name="V1.0073"></a> phāṇitena pūrito ghaṭo. <span class="bld">Paṭiggahitamevā</span>ti kumbhesu hatthapāsato bahi ṭhitesupi abhihārakassa <a name="M0.0088"></a> hatthapāse ṭhitattā paṭiggahitamevāti vuttaṃ hoti. <span class="bld">Ucchuyantadoṇito</span>ti ucchuṃ pīḷanayantassa ambaṇato.</p>



<p class="bodytext">Bahū pattā ṭhapitā hontīti sambandho. <span class="bld">Yatthā</span>ti yasmiṃ ṭhāne. Ṭhitassa bhikkhuno hatthapāseti yojanā. Ṭhatvā phusitvā ‘‘nisinnassa bhikkhuno’’ti pāṭhasesena yojetabbaṃ. Ṭhitena vā nisinnena vā nipannena vā dāyakena diyyatīti sambandho.</p>



<p class="bodytext">Pathaviyaṃ ṭhitā hontīti sambandho. <span class="bld">Yaṃ ya</span>nti yaṃ yaṃ pattaṃ. <span class="bld">Yattha katthacī</span>ti yesu kesucīti sambandho. <span class="bld">Ta</span>nti taṃ vacanaṃ.</p>



<p class="bodytext">Tattha tasmiṃ ṭhāne jāto <span class="bld">tatthajāto,</span> aluttasamāsoyaṃ, soyeva <span class="bld">tatthajātako,</span> tasmiṃ. <span class="bld">Hī</span>ti saccaṃ, yasmā vā. Tatthajātake na ruhati yathā, evaṃ na ruhatiyevāti yojanā. Thāmamajjhimena purisena suṭṭhu haritabbanti saṃhāriyaṃ, taṃyeva <span class="bld">saṃhārimaṃ</span> yakārassa makāraṃ katvā, na saṃhārimaṃ <span class="bld">asaṃhārimaṃ,</span> tasmiṃ. <span class="bld">Tepī</span>ti te asaṃhārimāpi. <span class="bld">Hī</span>ti saccaṃ, yasmā vā. <span class="bld">Tatthajātakasaṅkhepūpagā</span>ti tatthajātake samodhānetvā khepaṃ pakkhepaṃ upagatā. <span class="bld">Hī</span>ti saccaṃ, yasmā vā. Idañhi vākyantarattā punappunaṃ vuttanti daṭṭhabbaṃ. <span class="bld">Tānī</span>ti tintiṇikādipaṇṇāni. <span class="bld">Sandhāretu</span>nti sammā dhāretuṃ. Ṭhito dāyakoti sambandho.</p>



<p class="bodytext">Laddhassa laddhassa vatthussa sannidhiṭṭhānattā, pakkhittaṭṭhānattā vā thavīyati pasaṃsīyatīti <span class="bld">thavikā,</span> tato. <span class="bld">Puñchitvā paṭiggahetvā</span>ti ‘‘puñchitvā vā paṭiggahetvā vā’’ti aniyamavikappattho vāsaddo ajjhāharitabbo. Tesu tesu vatthūsu rañjati laggatīti <span class="bld">rajo,</span> taṃ. Vinaye paññattaṃ dukkaṭaṃ <span class="bld">vinayadukkaṭaṃ. Taṃ panā</span>ti bhikkhaṃ pana. <span class="bld">Paṭiggahetvā dethā</span>ti maṃ paṭiggahāpetvā mama dethāti adhippāyo.</p>



<p class="bodytext"><span class="bld">Tato tato</span>ti tasmā tasmā ṭhānā uṭṭhāpetvāti sambandho. <span class="bld">Ta</span>nti bhikkhaṃ. <span class="bld">Tassā</span>ti anupasampannassa.</p>



<p class="bodytext"><span class="bld">So vattabbo</span>ti so diyyamāno bhikkhu dāyakena bhikkhunā vattabboti yojanā. <span class="bld">Ima</span>nti sarajapattaṃ. <span class="bld">Tenā</span>ti diyyamānabhikkhunā. <span class="bld">Tathā</span> <a name="M0.0089"></a> <span class="bld">kātabba</span>nti yathā dāyakena bhikkhunā vuttaṃ, tathā <a name="V1.0074"></a> kātabbanti attho. <span class="bld">Uplavatī</span>ti upari gacchati, plu gatiyanti hi dhātupāṭhesu (saddanītidhātumālāyaṃ 16 ḷakārantadhātu) vuttaṃ. Ettha uiti upasaggassa atthadassanatthaṃ ‘‘uparī’’ti vuttaṃ, pakāralakārasaṃyogo daṭṭhabbo. Potthakesu pana ‘‘uppilavatī’’ti likhanti, so apāṭho. <span class="bld">Kañjika</span>nti bilaṅgaṃ. Tañhi kena jalena añjiyaṃ abhibyattaṃ assāti ‘‘kañjiya’’nti vuccati, tameva kañjikaṃ yakārassa kakāraṃ katvā. Taṃ pavāhetvā, apanetvāti attho. <span class="bld">Yatthā</span>ti yasmiṃ ṭhāne. Sukkhameva bhattaṃ bhajitabbaṭṭhena sevitabbaṭṭhenāti <span class="bld">sukkhabhattaṃ,</span> tasmiṃ. <span class="bld">Purato</span>ti bhikkhussa purato, pubbe vā. <span class="bld">Phusitānī</span>ti bindūni. Tāni hi sambādhaṭṭhānesupi phusantīti phusitānīti vuccanti.</p>



<p class="bodytext"><span class="bld">Uḷuṅko</span>ti kosiyasakuṇanāmo dīghadaṇḍako eko bhājanaviseso, tena. <span class="bld">Thevā</span>ti phusitāni. Tāni hi sambādhaṭṭhānesupi phusitattā thavīyanti pasaṃsīyantīti ‘‘thevā’’ti vuccanti. <span class="bld">Carukenā</span>ti carīyati bhakkhīyatīti caru, habyapāko, taṃ karoti anenāti carukaṃ, thālyādikaṃ khuddakabhājanaṃ, tena ākiriyamāneti sambandho. Kāḷavaṇṇakāmehi mānīyatīti <span class="bld">masi</span>. Khādatīti <span class="bld">chāro</span> khakārassa chakāraṃ, dakārassa ca rakāraṃ katvā, khāraraso, so imissatthīti <span class="bld">chārikā. Uppatitvā</span>ti uddhaṃ gantvā. <span class="bld">Hī</span>ti saccaṃ, yasmā vā.</p>



<p class="bodytext"><span class="bld">Phāletvā</span>ti chinditvā. Dentānaṃ anupasampannānanti sambandho. <span class="bld">Pāyāsassā</span>ti pāyāsena. <span class="bld">Tathāpī</span>ti tena mukhavaṭṭiyā gahaṇākārenapi.</p>



<p class="bodytext"><span class="bld">Ābhogaṃ katvā</span>ti ‘‘paṭiggahessāmī’’ti manasikāraṃ katvā. <span class="bld">So</span>ti niddaṃ okkanto bhikkhu. <span class="bld">Vaṭṭatiyevā</span>ti ābhogassa katattā vaṭṭatiyeva. <span class="bld">Anādara</span>nti anādarena, karaṇatthe cetaṃ upayogavacanaṃ, anādaraṃ hutvāti vā yojetabbaṃ. <span class="bld">Kecī</span>ti abhayagirivāsino. Kāyena paṭibaddho <span class="bld">kāyapaṭibaddho,</span> tena paṭibaddho <span class="bld">kāyapaṭibaddhapaṭibaddho</span><a name="M0.0090"></a>, tena. <span class="bld">Vacanamattamevā</span>ti ‘‘paṭibaddhapaṭibaddha’’nti ekaṃ atirekaṃ paṭibaddhavacanamattameva nānaṃ, atthato pana kāyapaṭibaddhamevāti adhippāyo. <span class="bld">Yampī</span>ti yampi vatthu. <span class="bld">Tatrā</span>ti tasmiṃ vaṭṭane. <span class="bld">Ta</span>nti anujānanaṃ.</p>



<p class="bodytext">Neyyo adhippāyaṃ netvā ñāto attho imassāti <span class="bld">neyyatthaṃ. Etthā</span>ti sutte, suttassa vā. <span class="bld">Ya</span>nti vatthu patatīti sambandho. <span class="bld">Parigaḷitvā</span>ti bhassitvā. <span class="bld">Suddhāyā</span>ti nirajāya. <span class="bld">Sāma</span>nti sayaṃ. <span class="bld">Puñchitvā vā</span>tiādīsu tayo vāsaddā aniyamavikappatthā. Puñchitādīsu hi ekasmiṃ kicce <a name="V1.0075"></a> kate itarakiccaṃ kātabbaṃ natthīti adhippāyo. <span class="bld">Tenā</span>ti tena bhikkhunā, ‘‘āharāpetumpī’’tipade kāritakammaṃ. ‘‘Kasmā na vaṭṭatī’’ti pucchā. <span class="bld">Hī</span>ti vitthāro. Vadantena bhagavatāti sambandho. <span class="bld">Etthā</span>ti suttavacanesu. ‘‘Pariccattaṃ taṃ bhikkhave dāyakehī’’ti vacanenāti yojanā. <span class="bld">Adhippāyo</span>ti nītattho adhippāyo, nippariyāyena itattho ñātattho adhippāyoti vuttaṃ hoti.</p>



<p class="bodytext">Evaṃ nītatthamadhippāyaṃ dassetvā neyyattha, madhippāyaṃ dassento āha ‘‘yasmā cā’’ti ādi. <span class="bld">Ta</span>nti paribhuñjanaṃ anuññātanti sambandho. <span class="bld">Dutiyadivasepī</span>ti <span class="bld">pi</span>saddo sampiṇḍanattho, aparadivasepīti attho. <span class="bld">Adhippāyo</span>ti neyyattho adhippāyo netvā iyyattho ñātattho adhippāyoti vuttaṃ hoti.</p>



<p class="bodytext">Bhuñjantānaṃ bhikkhūnanti sambandho. <span class="bld">Hī</span>ti vitthāro. <span class="bld">Dantā</span>ti dasanā. Te hi daṃsīyanti bhakkhīyanti etehīti ‘‘dantā’’ti vuccanti. Satthaṃyeva <span class="bld">satthakaṃ</span> khuddakaṭṭhena, tena paṭiggahitena satthakena. <span class="bld">Eta</span>nti malaṃ. <span class="bld">Ta</span>nti lohagandhamattaṃ. <span class="bld">Pariharantī</span>ti paṭiggahetvā haranti. <span class="bld">Hī</span>ti saccaṃ, yasmā vā. Taṃ satthakaṃ paribhogatthāya yasmā na pariharanti, tasmā eseva nayoti attho. Uggahitapaccayā, sannidhipaccayā vā doso natthīti vuttaṃ hoti. <span class="bld">Tatthā</span>ti tesu takkakhīresu. <span class="bld">Nīlikā</span>ti nīlavaṇṇā snehā. <span class="bld">Āmakatakkādīsū</span>ti apakkesu takkakhīresu.</p>



<p class="bodytext"><span class="bld">Kiliṭṭhaudaka</span>nti <a name="M0.0091"></a> samalaṃ udakaṃ. <span class="bld">Tassā</span>ti sāmaṇerassa. Pattagataṃ odananti sambandho. <span class="bld">Assā</span>ti sāmaṇerassa. <span class="bld">Uggahitako</span>ti avagahitako. ‘‘Uññāto’’tiādīsu (saṃ. ni. 1.112) viya ukāro okāraviparīto hoti, apaṭiggahetvā gahitattā duggahitakoti vuttaṃ hoti.</p>



<p class="bodytext"><span class="bld">Etenā</span>ti odanena. <span class="bld">Paṭiggahitameva hoti</span> hatthato amuttattāti adhippāyo.</p>



<p class="bodytext"><span class="bld">Puna paṭiggahetabbaṃ</span> sāpekkhe satīti adhippāyo. <span class="bld">Etto</span>ti ito pattato. Sāmaṇero pakkhipatīti sambandho. <span class="bld">Tato</span>ti pattato. <span class="bld">Kecī</span>ti abhayagirivāsino. <span class="bld">Ta</span>nti ‘‘puna paṭiggahetabba’’nti vadantānaṃ kesañci ācariyānaṃ vacanaṃ veditabbanti sambandho. <span class="bld">Ya</span>nti pūvabhattādi.</p>



<p class="bodytext"><span class="bld">Attano</span> <a name="V1.0076"></a> <span class="bld">vā</span>ti sāmaṇerassa vā. <span class="bld">Sāmaṇerā</span>ti āmantanaṃ. <span class="bld">Tassā</span>ti sāmaṇerassa. <span class="bld">Bhājane</span>ti yāgupacanakabhājane. <span class="bld">Yāgukuṭa</span>nti yāguyā pūritaṃ kuṭaṃ. <span class="bld">Ta</span>nti yāgukuṭaṃ. ‘‘Bhikkhunā paṭiggaṇhāpetu’’nti kāritakammaṃ upanetabbaṃ. Gīvaṃ ṭhapetvā āvajjetīti sambandho. <span class="bld">Āvajjetī</span>ti pariṇāmeti.</p>



<p class="bodytext"><span class="bld">Paṭiggahaṇūpagaṃ bhāra</span>nti thāmamajjhimena purisena saṃhārimaṃ bhāraṃ. Balavatā sāmaṇerenāti sambandho. <span class="bld">Telaghaṭaṃ vā</span>ti telena pakkhittaṃ ghaṭaṃ vā. <span class="bld">Laggentī</span>ti lambenti. Ayameva vā pāṭho.</p>



<p class="bodytext">Nāgassa danto viyāti <span class="bld">nāgadantako,</span> sadisatthe ko. Aṅkīyate lakkhīyate anenāti <span class="bld">aṅkuso,</span> gajamatthakamhi vijjhanakaṇḍako. Aṅkuso viyāti <span class="bld">aṅkusako,</span> tasmiṃ aṅkusake vā laggitā hontīti sambandho. <span class="bld">Gaṇhato</span>ti gaṇhantassa. Mañcassa heṭṭhā <span class="bld">heṭṭhāmañco,</span> tasmiṃ. <span class="bld">Ta</span>nti telathālakaṃ.</p>



<p class="bodytext">Ārohantehi <a name="M0.0092"></a> ca orohantehi ca niccaṃ sevīyatīti <span class="bld">nisseṇī,</span> tassā majjhaṃ <span class="bld">nisseṇimajjhaṃ,</span> tasmiṃ. Kaṇṇe uṭṭhitaṃ <span class="bld">kaṇṇikaṃ,</span> kaṇṇamalaṃ, kaṇṇikaṃ viya kaṇṇikaṃ, yathā hi kaṇṇamalaṃ kaṇṇato uṭṭhahitvā sayaṃ pavattati, evaṃ telādito uṭṭhahitvā sayaṃ pavattatīti vuttaṃ hoti. <span class="bld">Ghanacuṇṇa</span>nti kathinacuṇṇaṃ. <span class="bld">Taṃsamuṭṭhānameva nāmā</span>ti tato telādito samuṭṭhānameva nāma hotīti attho. <span class="bld">Eta</span>nti kaṇṇikādi. Idaṃ padaṃ pubbāparāpekkhaṃ.</p>



<p class="bodytext"><span class="bld">Yottenā</span>ti rajjunā. Añño detīti sambandho.</p>



<p class="bodytext">Pavisante ca nikkhamante ca varati āvarati imāyāti <span class="bld">vati,</span> taṃ. <span class="bld">Ucchū</span>ti rasālo. So hi usati visaṃ dāhetīti ucchūti vuccati, taṃ. <span class="bld">Timbarusaka</span>nti tindukaṃ. Tañhi temeti bhuñjantaṃ puggalaṃ addeti rasenāti <span class="bld">timbo,</span> rusati khudditaṃ nāsetīti <span class="bld">rusako,</span> timbo ca so rusako cāti ‘‘timbarusako’’ti vuccati, taṃ. <span class="bld">Vatidaṇḍakesū</span>ti vatiyā atthāya nikkhaṇitesu daṇḍakesu. <span class="bld">Mayaṃ panā</span>ti saṅgahakārācariyabhūtā buddhaghosanāmakā mayaṃ pana, attānaṃ sandhāya bahuvacanavasena vuttaṃ. <span class="bld">Na puthulo pākāro</span>ti aḍḍhateyyahatthapāsānatikkamaṃ sandhāya vuttaṃ. <span class="bld">Hatthasatampī</span>ti ratanasatampi.</p>



<p class="bodytext"><span class="bld">So</span>ti <a name="V1.0077"></a> sāmaṇero. Bhikkhussa detīti yojanā. <span class="bld">Aparo</span>ti sāmaṇero.</p>



<p class="bodytext">Phalaṃ imissatthīti <span class="bld">phalinī,</span> inapaccayo itthiliṅgajotako ī, taṃ sākhanti yojanā. Phalinisākhanti samāsatopi pāṭho atthi. <span class="bld">Macchikavāraṇattha</span>nti madhuphāṇitādīhi makkhanaṭṭhāne nilīyantīti makkhikā, tāyeva <span class="bld">macchikā</span> khakārassa chakāraṃ katvā, tāsaṃ nivāraṇāya. <span class="bld">Mūlapaṭiggahamevā</span>ti mūle paṭiggahaṇameva, paṭhamapaṭiggahamevāti vuttaṃ hoti.</p>



<p class="bodytext">Bhikkhu gacchatīti sambandho. <span class="bld">Arittenā</span>ti kenipātena. Tañhi arati nāvā gacchati anenāti <span class="bld">arittaṃ,</span> tena. <span class="bld">Ta</span>nti paṭiggahaṇārahaṃ bhaṇḍaṃ<a name="M0.0093"></a>. <span class="bld">Anupasampannenā</span>ti kāritakammaṃ. <span class="bld">Tasmimpī</span>ti cāṭikuṇḍakepi. <span class="bld">Ta</span>nti anupasampannaṃ.</p>



<p class="bodytext"><span class="bld">Pātheyyataṇḍule</span>ti pathassa hite taṇḍule. <span class="bld">Tesa</span>nti sāmaṇerānaṃ. <span class="bld">Itarehī</span>ti bhikkhūhi gahitataṇḍulehi. Sabbehi bhikkhūhi bhuttanti sambandho. <span class="bld">Etthā</span>ti bhikkhūhi gahitehi sāmaṇerassa taṇḍulehi yāgupacane na dissatīti sambandho. <span class="bld">Kāraṇa</span>nti parivattetvā bhuttassa ca aparivattetvā bhuttassa ca kāraṇaṃ.</p>



<p class="bodytext">Bhattaṃ pacitukāmo sāmaṇeroti yojanā. Bhikkhunā āropetabbaṃ, aggi na kātabboti sambandho. <span class="bld">Puna paṭiggahaṇakiccaṃ natthi</span> mūle paṭiggahitattāti adhippāyo.</p>



<p class="bodytext"><span class="bld">Assā</span>ti sāmaṇerassa. <span class="bld">Tato</span>ti aggijālanato.</p>



<p class="bodytext"><span class="bld">Tatte udake</span>ti udake tāpe. <span class="bld">Tato</span>ti taṇḍulapakkhipanato.</p>



<p class="bodytext"><span class="bld">Pidhāna</span>nti ukkhalipidhānaṃ. <span class="bld">Tassevā</span>ti hatthakukkuccakassa bhikkhuno eva. <span class="bld">Dabbiṃ vā</span>ti kaṭacchuṃ vā. So hi darīyati viloḷīyati imāyāti dabbīti vuccati.</p>



<p class="bodytext"><span class="bld">Tatrā</span>ti tasmiṃ ṭhapane. <span class="bld">Tassevā</span>ti lolabhikkhusseva. <span class="bld">Tato</span>ti pattato. Puna <span class="bld">tato</span>ti sākhādito. <span class="bld">Tatthā</span>ti phalarukkhe.</p>



<p class="bodytext"><span class="bld">Vitakkaṃ sodhetu</span>nti ‘‘mayhampi dassatī’’ti vitakkaṃ sodhetuṃ. <span class="bld">Tato</span>ti ambaphalādito.</p>



<p class="bodytext">Puna <a name="V1.0078"></a> <span class="bld">tato</span>ti mātāpitūnamatthāya gahitatelādito. <span class="bld">Te</span>ti mātāpitaro. <span class="bld">Tatoyevā</span>ti tehiyeva taṇḍulehi sampādetvāti sambandho.</p>



<p class="bodytext"><span class="bld">Etthā</span>ti tāpitaudake. Amuñcanteneva hatthenāti yojanā. Aṅganti vināsaṃ gacchantīti <span class="bld">aṅgārā</span>. Darīyanti phalīyantīti <span class="bld">dārūni</span>.</p>



<p class="bodytext">Vutto sāmaṇeroti yojanā.</p>



<p class="bodytext">Gavati <a name="M0.0094"></a> paribhuñjantānaṃ vissaṭṭhaṃ saddaṃ karotīti <span class="bld">guḷo,</span> guḷati visato jīvitaṃ rakkhatīti vā <span class="bld">guḷo,</span> taṃ bhājento bhikkhūti sambandho. <span class="bld">Tassā</span>ti lolasāmaṇerassa.</p>



<p class="bodytext">Dhūmassatthāya vaṭṭīyati vaṭṭitvā karīyatīti dhūmavaṭṭi, taṃ. Mukhīyati viparīyatīti <span class="bld">mukhaṃ</span>. Kaṃ vuccati sīsaṃ, taṃ tiṭṭhati etthāti <span class="bld">kaṇṭho</span>.</p>



<p class="bodytext"><span class="bld">Bhattuggāro</span>ti uddhaṃ girati niggiratīti uggāro, bhattameva uggāro bhattuggāro, uggārabhattanti attho. <span class="bld">Dantantare</span>ti dantavivare.</p>



<p class="bodytext"><span class="bld">Upakaṭṭhe kāle</span>ti āsanne majjhanhike kāle. <span class="bld">Kakkhāretvā</span>ti sañcitvā. Tassa atthaṃ dassetuṃ vuttaṃ ‘‘dve tayo kheḷapiṇḍe pātetvā’’ti. Phaḷusaṅkhātaṃ siṅgaṃ visāṇaṃ asmiṃ atthīti <span class="bld">siṅgī,</span> soyeva kaṭukabhayehi viramitabbattā <span class="bld">siṅgīvero</span>ti vuccati. Aṅkīyati rukkho navaṃ uggatoti lakkhīyati etehīti <span class="bld">aṅkurā,</span> samaṃ loṇena udakaṃ, samaṃ vā udakena loṇaṃ asminti <span class="bld">samuddo,</span> tassa udakaṃ avayavīavayavabhāvenāti <span class="bld">samuddodakaṃ,</span> tena apaṭiggahitenāti sambandho. Phāṇati guḷato thaddhabhāvaṃ gacchatīti <span class="bld">phāṇitaṃ</span>. Karena hatthena gahitabbāti <span class="bld">karakā,</span> vassopalaṃ, karena gaṇhitumarahāti attho. <span class="bld">Katakaṭṭhinā</span>ti katakanāmakassa ekassa rukkhavisesassa aṭṭhinā. <span class="bld">Ta</span>nti udakaṃ. <span class="bld">Kapittho</span>ti ekassa ambilaphalassa rukkhavisesassa nāmaṃ.</p>



<p class="bodytext"><span class="bld">Bahala</span>nti āvilaṃ. <span class="bld">Sanditvā</span>ti visanditvā. <span class="bld">Kakudhasobbhādayo</span>ti kakudharukkhasamīpe ṭhitā sobbhādayo. <span class="bld">Rukkhato</span>ti kakudharukkhato. <span class="bld">Paritta</span>nti appakaṃ.</p>



<p class="bodytext">Pānīyaghaṭe pakkhittāni hontīti sambandho. <span class="bld">Ta</span>nti vāsamattaṃ udakaṃ. <span class="bld">Tatthevā</span>ti ṭhapitapupphavāsitapānīyeyeva<a name="V1.0079"></a>. Ṭhapitaṃ dantakaṭṭhanti sambandho. Ajānantassa bhikkhussāti yojanā. Anādare cetaṃ sāmivacanaṃ. <span class="bld">Hī</span>ti saccaṃ, yasmā vā.</p>



<p class="bodytext">Kiṃ <a name="M0.0095"></a> mahābhūtaṃ vaṭṭati, kiṃ na vaṭṭatīti yojanā. <span class="bld">Yaṃ panā</span>ti mahābhūtaṃ pana. <span class="bld">Aṅgalagga</span>nti aṅgesu laggaṃ, mahābhūtanti sambandho. <span class="bld">Etthā</span>ti sede. <span class="bld">Sujhāpita</span>nti aṅgārasadisaṃ katvā suṭṭhu jhāpitaṃ.</p>



<p class="bodytext"><span class="bld">Cattārī</span>ti pathavī chārikā gūthaṃ muttanti cattāri. <span class="bld">Mahāvikaṭānī</span>ti mahantāni sappadaṭṭhakkhaṇasaṅkhāte vikārakāle kattabbāni osadhāni. <span class="bld">Etthā</span>ti ‘‘asati kappiyakārake’’ti vacane. <span class="bld">Kālodissaṃ nāmā</span>ti byādhodissa, puggalodissa, kālodissa, samayodissa, desodissa, vasodissa, bhesajjodissasaṅkhātesu sattasu odissesu kālodissaṃ nāmāti attho. Dasamaṃ.</p>



<p class="centered">Bhojanavaggo catuttho.</p>



<p class="title">5. Acelakavaggo</p>



<p class="subhead">1. Acelakasikkhāpada-atthayojanā</p>



<p class="bodytext"><a name="para269"></a><span class="paranum">269</span>. Acelakavaggassa paṭhame parivisati etthāti <span class="bld">parivesana</span>nti dassento āha ‘‘parivesanaṭṭhāna’’nti. Paribbājakapabbajasaddā samānāti āha ‘‘paribbājakasamāpannoti pabbajjaṃ samāpanno’’ti. Titthena samaṃ pūratīti samatitthīkaṃ, nadīādīsu udakaṃ, samatitthikaṃ viyāti <span class="bld">samatitthikaṃ,</span> pattabhājanesu yāgubhattaṃ. <span class="bld">Tesa</span>nti mātāpitūnaṃ dentassāti sambandho. ‘‘Dāpetī’’ti ettha dādhātuyā sampadānassa suvijānitattā taṃ adassetvā kāritakammameva dassento āha ‘‘anupasampannenā’’ti.</p>



<p class="bodytext"><a name="para273"></a><span class="paranum">273</span>. ‘‘Santike’’tiiminā <span class="bld">‘‘upanikkhipitvā’’</span>ti ettha upasaddassa samīpatthaṃ dasseti. <span class="bld">Tesa</span>nti <a name="V1.0080"></a> titthiyānaṃ. <span class="bld">Tatthā</span>ti bhājane. <span class="bld">Ito</span>ti pattato. <span class="bld">Idhā</span>ti mayhaṃ bhājane. <span class="bld">Na</span>nti khādanīyabhojanīyaṃ. <span class="bld">Tassā</span>ti titthiyassāti. Paṭhamaṃ.</p>



<p class="subhead">2. Uyyojanasikkhāpadaṃ</p>



<p class="bodytext"><a name="para274"></a><span class="paranum">274</span>. Dutiye <a name="M0.0096"></a> paṭikkamanaasanasālasaddānaṃ pariyāyattā vuttaṃ ‘‘asanasālāyapī’’ti. Bhattassa vissajjanaṃ <span class="bld">bhattavissaggo</span>ti kate bhattakiccanti āha <span class="bld">‘‘bhattakicca’’</span>nti. Sambhūdhātussa papubbaapadhātvatthattā vuttaṃ ‘‘na pāpuṇī’’ti.</p>



<p class="bodytext"><a name="para276"></a><span class="paranum">276</span>. <span class="bld">Vuttāvasesa</span>nti vuttehi mātugāmena saddhiṃ hasitukāmatādīhi avasesaṃ. <span class="bld">Tasmi</span>nti uyyojitabhikkhumhi. <span class="bld">Atthato</span>ti vijahantavijahitabhikkhūnaṃ avinābhāvasaṅkhātaatthato. <span class="bld">Itarenā</span>ti uyyojakabhikkhunā. <span class="bld">Tatthā</span>ti ‘‘dassanūpacāraṃ vā savanūpacāraṃ vā’’tivacane. <span class="bld">Etthā</span>ti niddhāraṇasamudāyo, dassanūpacārasavanūpacāresūti attho. ‘‘Tathātiiminā dvādasahatthapamāṇaṃ atidisati. <span class="bld">Tehī</span>ti kuṭṭādīhi. <span class="bld">Tassā</span>ti dassanūpacārātikkamassa. ‘‘Vuttapakāramanācāra’’nti iminā ‘‘na añño koci paccayo’’ti ettha aññasaddassa apādānaṃ dasseti, ‘‘kāraṇa’’ntiiminā paccayasaddassatthaṃ.</p>



<p class="bodytext"><a name="para277"></a><span class="paranum">277</span>. <span class="bld">Kali</span>saddassa pāpaparājayasaṅkhātesu dvīsu atthesu pāpasaṅkhāto kodhoti āha ‘‘kalīti kodho’’ti. ‘‘Āṇa’’ntiiminā sāsanasaddassatthaṃ dasseti. Vuttañhi ‘‘āṇā ca sāsanaṃ ñeyya’’nti. Kodhavasena vadatīti sambandho. Dassetvā vadatīti yojanā. Imassa ṭhānaṃ nisajjaṃ ālokitaṃ vilokitaṃ passatha bhoti yojanā. <span class="bld">Imināpī</span>ti amanāpavacanaṃ vacanenāpīti. Dutiyaṃ.</p>



<p class="subhead">3. Sabhojanasikkhāpadaṃ</p>



<p class="bodytext"><a name="para279"></a><span class="paranum">279</span>. Tatiye ‘‘sayaniyaghare’’ti vattabbe yakāralopaṃ katvā ‘‘sayanighare’’ti vuttanti āha <span class="bld">‘‘sayanighare’’</span>ti. <span class="bld">Yato</span>ti ettha tosaddo paṭhamādīsu atthesu dissati. ‘‘Yatonidāna’’ntiādīsu (su. ni. 275) paṭhamatthe. ‘‘Antarāye asesato’’tiādīsu (dha. sa. aṭṭha. ganthārambhakathā 7) dutiyatthe<a name="M0.0097"></a>. ‘‘Aniccato’’tiādīsu (paṭṭhā. 1.1.409) tatiyatthe. ‘‘Mātito pitito’’tiādīsu (dī. ni. 1.311) pañcamyatthe. ‘‘Yaṃ <a name="V1.0081"></a> parato dānapaccayā’’tiādīsu (jā. 2.22.585) chaṭṭhyatthe. ‘‘Purato pacchato’’tiādīsu (pāci. 576) sattamyatthe. ‘‘Padamato’’tiādīsu kāraṇatthe dissati. Idhāpi kāraṇattheyevāti āha ‘‘yasmā’’ti. Yasmā kāraṇā ayyassa bhikkhā dinnā, tasmā gacchatha bhante tumheti attho. <span class="bld">Ya</span>nti bhikkhaṃ. <span class="bld">Vo</span>ti tumhehi. <span class="bld">Adhippāyo</span>ti purisassa ajjhāsayo. ‘‘Pariyuṭṭhito’’ti sāmaññato vuttepi atthapakaraṇādito rāgapariyuṭṭhitovādhippetoti āha <span class="bld">‘‘rāgapariyuṭṭhito’’</span>ti, rāgena paribhavitvā uṭṭhitoti attho.</p>



<p class="bodytext"><a name="para280"></a><span class="paranum">280</span>. <span class="bld">Sabhojana</span>nti ettha sakāro sahasaddakāriyo ca akārukārānaṃ asarūpattā akārato ukārassa lopo ca tīsu padesu pacchimānaṃ dvinnaṃ padānaṃ tulyatthanissitasamāso ca pubbapadena saha bhedanissitabāhiratthasamāso ca hoti, iti imamatthaṃ dassento āha ‘‘saha ubhohi janehī’’ti. Atha vā bhuñjitabbanti <span class="bld">bhojanaṃ,</span> saṃ vijjati bhojanaṃ asmiṃ kuleti <span class="bld">sabhojana</span>nti dassento āha ‘‘atha vā’’tiādi. <span class="bld">Hī</span>ti saccaṃ. <span class="bld">Tenevā</span>ti teneva aññamaññaṃ bhuñjitabbattā. <span class="bld">Assā</span>ti ‘‘sabhojane’’tipadassa. <span class="bld">Ghare</span>ti ettha pubbo sayanisaddo lopoti āha ‘‘sayanighare’’ti. Iminā ‘‘datto’’tiādīsu viya pubbapadalopasamāsaṃ dasseti. <span class="bld">Piṭṭhasaṅghāṭassā</span>ti ettha piṭṭhasaṅghāṭo nāma na aññassa yassa kassaci, atha kho sayanigharagabbhassevāti āha ‘‘tassa sayanigharagabbhassā’’ti. <span class="bld">Yathā vā tathā vā</span>ti yena vā te na vā ākārena. <span class="bld">Katassā</span>ti piṭṭhivaṃsaṃ āropetvā vā anāropetvā vā katassāti. Tatiyaṃ.</p>



<p class="bodytext"><a name="para284"></a><span class="paranum">284</span>. Catutthapañcamesu yathā ca sabhojanasikkhāpadaṃ paṭhamapārājikasamuṭṭhānaṃ, evameva tānipīti yojanāti. Catutthapañcamāni.</p>



<p class="subhead">6. Cārittasikkhāpadaṃ</p>



<p class="bodytext"><a name="para294"></a><span class="paranum">294</span>. Chaṭṭhe <a name="M0.0098"></a> kasmā tehi ‘‘dethāvuso bhatta’’nti vuttaṃ, nanu bhikkhūnaṃ evaṃ vattuṃ na vaṭṭatīti āha ‘‘ettha taṃ kirā’’tiādi. <span class="bld">Tasmā</span>ti yasmā abhihaṭaṃ ahosi, tasmā.</p>



<p class="bodytext"><a name="para295"></a><span class="paranum">295</span>. Idaṃ pana vacanaṃ āhāti sambandho. <span class="bld">Pasādaññathatta</span>nti pasādassa aññenākārena bhāvo. <span class="bld">Na</span>nti khādanīyaṃ. ‘‘Gahetvā āgamaṃsū’’tiiminā ‘‘ussāriyitthā’’ti ettha ukārassa uggahatthatañca <a name="V1.0082"></a> saradhātussa gatyatthatañca ajjataniñuṃvibhattiyā tthattañca dasseti, uggahetvā sāriṃsu agamaṃsūti attho.</p>



<p class="bodytext"><a name="para298"></a><span class="paranum">298</span>. <span class="bld">Yatthā</span>ti yasmiṃ ṭhāne. Ṭhitassa bhikkhuno cittaṃ uppannanti yojanā. <span class="bld">Tato</span>ti cittuppannato. <span class="bld">Ya</span>nti bhikkhuṃ. <span class="bld">Pakativacanenā</span>ti uccāsaddamakatvā pavattena sabhāvavacanena. <span class="bld">Antovihāre</span>ti vacanassa atisambādhattā ayuttabhāvaṃ maññamāno āha ‘‘api ca antoupacārasīmāyā’’ti.</p>



<p class="bodytext"><a name="para302"></a><span class="paranum">302</span>. Gāmassa antare ārāmo tiṭṭhatīti <span class="bld">antarārāmo</span> vihāro, taṃ gacchatīti dassento āha ‘‘antogāme’’tiādīti. Chaṭṭhaṃ.</p>



<p class="subhead">7. Mahānāmasikkhāpadaṃ</p>



<p class="bodytext"><a name="para303"></a><span class="paranum">303</span>. Sattame ‘‘bhagavato’’tipadaṃ ‘‘cūḷapituputto’’tipade sambandho, ‘‘mahallakataro’’tipade apādānaṃ. <span class="bld">Cūḷapituputto</span>ti suddhodano, sakkodano, sukkodano, dhotodano, amitodanoti pañca janā bhātaro, amitā, pālitāti dve bhaginiyo. Tesu bhagavā ca nando ca jeṭṭhabhātubhūtassa suddhodanassa puttā, ānando kaniṭṭhabhātubhūtassa amitodanassa putto, mahānāmo ca anuruddho ca tatiyassa sukkodanassa puttā. Sakkodanadhotodanānaṃ puttā apākaṭā. Tissatthero amitāya nāma bhaginiyā putto, pālitāya puttadhītarā apākaṭā. Tasmā cūḷapituno sukkodanassa <a name="M0.0099"></a> putto cūḷapituputtoti attho daṭṭhabbo. <span class="bld">Dvīsu phalesū</span>ti heṭṭhimesu dvīsu phalesu. <span class="bld">Ussanna</span>saddo bahupariyāyoti āha ‘‘bahū’’ti. <span class="bld">Vajato</span>ti goṭṭhato. Tañhi gāvo gocaraṭṭhānato paṭikkamitvā nivāsatthāya vajanti gacchanti asminti vajoti vuccati.</p>



<p class="bodytext"><a name="para306"></a><span class="paranum">306</span>. <span class="bld">Tasmiṃ samaye</span>ti tasmiṃ pavāraṇasamaye. ‘‘Ettakehī’’tipadassa nāmavasena vā parimāṇavasena vā duvidhassa atthassa adhippetattā vuttaṃ ‘‘nāmavasena parimāṇavasenā’’ti. Tesu nāmaṃ sandhāya etaṃ nāmaṃ etesaṃ bhesajjānanti <span class="bld">ettakānī</span>ti vacanattho kātabbo, parimāṇaṃ sandhāya etaṃ parimāṇaṃ etesanti <span class="bld">ettakānī</span>ti vacanattho kātabbo. ‘‘Aññaṃ bhesajja’’nti ettha aññasaddassa apādānaṃ nāmaṃ vā parimāṇaṃ vā bhaveyyāti āha ‘‘sabbinā pavārito’’tiādi.</p>



<p class="bodytext"><a name="para310"></a><span class="paranum">310</span>. <span class="bld">Ye</span>ti <a name="V1.0083"></a> dāyakā, pavāritā hontīti sambandhoti. Sattamaṃ.</p>



<p class="subhead">8. Uyyuttasenāsikkhāpadaṃ</p>



<p class="bodytext"><a name="para311"></a><span class="paranum">311</span>. Aṭṭhame ‘‘abhimukha’’ntiiminā abhisaddassatthaṃ dasseti. <span class="bld">‘‘Uyyāto’’</span>tipadassa uṭṭhahitvā yātoti dassento āha ‘‘nagarato niggato’’ti. ‘‘Katauyyoga’’nti iminā uṭṭhahitvā yuñjati gacchatīti <span class="bld">uyyuttā</span>ti dasseti. Dhātūna, manekatthattā vuttaṃ ‘‘gāmato nikkhanta’’nti.</p>



<p class="bodytext"><a name="para314"></a><span class="paranum">314</span>. Dvādasa purisā imassa hatthinoti <span class="bld">dvādasapuriso,</span> āvudho hatthesu etesanti <span class="bld">āvudhahatthā. Ninna</span>nti ninnaṭṭhānaṃ, <span class="bld">passato</span> bhikkhunoti sambandhoti. Aṭṭhamaṃ.</p>



<p class="subhead">9. Senāvāsasikkhāpadaṃ</p>



<p class="bodytext"><a name="para319"></a><span class="paranum">319</span>. Navame ‘‘tiṭṭhatu vā’’tiādinā vasanākāraṃ dasseti. Vāsaddo ‘‘caṅkamatu vā’’tiatthaṃ sampiṇḍeti. <span class="bld">Kiñci iriyāpatha</span>nti catūsu <a name="M0.0100"></a> iriyāpathesu kiñci iriyāpathaṃ. Yathā ruddhamāne sañcāro chijjati, evaṃ ruddhā saṃvutā hotīti yojanā. ‘‘Ruddho’’ti iminā <span class="bld">‘‘palibuddho’’</span>ti ettha paripubbassa budhidhātussa adhippāyatthaṃ dassetīti. Navamaṃ.</p>



<p class="subhead">10. Uyyodhikasikkhāpadaṃ</p>



<p class="bodytext"><a name="para322"></a><span class="paranum">322</span>. Dasame <span class="bld">yujjhantī</span>ti saṃpaharanti. ‘‘Balassa aggaṃ etthā’’tiiminā bhinnādhikaraṇabāhiratthasamāsaṃ dasseti. ‘‘Jānantī’’tipadaṃ atthasampuṇṇatthāya pakkhittaṃ. <span class="bld">Agga</span>nti koṭṭhāsaṃ. Balaṃ gaṇīyati etthāti <span class="bld">balagga</span>nti vacanatthopi yujjati. Tenāha ‘‘balagaṇanaṭṭhāna’’nti. Idañhi vacanaṃ ambasecanagarusinanayena vuttaṃ. Kathaṃ? ‘‘Balagaṇanaṭṭhāna’’nti vadantena aṭṭhakathācariyena ‘‘balassa aggaṃ jānanti etthāti balagga’’nti vacanatthassa piṇḍattho ca ñāpīyati, ‘‘balaṃ gaṇīyati etthāti <span class="bld">balagga’’</span>nti vacanattho ca dassīyati. Viyūhīyate sampiṇḍīyate <span class="bld">byūho,</span> senāya byūho <span class="bld">senābyūho</span>ti atthaṃ dasseti ‘‘senāya viyūha’’ntiādinā. Aṇati bheravasaddaṃ karotīti <span class="bld">aṇīkaṃ,</span> muddhajaṇakāro, hatthīyeva aṇīkaṃ <a name="V1.0084"></a> <span class="bld">hatthāṇīkaṃ</span>. Eseva nayo sesesupi. Yo hatthī pubbe vutto, tena hatthināti yojanāti. Dasamaṃ.</p>



<p class="centered">Acelakavaggo pañcamo.</p>



<p class="title">6. Surāpānavaggo</p>



<p class="subhead">1. Surāpānasikkhāpada-atthayojanā</p>



<p class="bodytext"><a name="para326"></a><span class="paranum">326</span>. Surāpānavaggassa paṭhame bhaddā vati etthāti <span class="bld">bhaddavatikā</span>ti ca, bhaddā vati bhaddavati, sā ettha atthīti <span class="bld">bhaddavatikā</span>ti ca atthaṃ dassento āha ‘‘so’’tiādi. <span class="bld">So</span>ti gāmo labhīti sambandho. Pathaṃ gacchantīti <span class="bld">pathāvino</span>ti kate addhikāyevāti āha ‘‘addhikā’’ti. Addhaṃ gacchantīti <span class="bld">addhikā</span>. ‘‘Pathikā’’tipi pāṭho, ayamevattho. <span class="bld">‘‘Tejasā teja’’</span>ntipadāni sambandhāpekkhāni ca honti<a name="M0.0101"></a>, padānaṃ samānattā sambandho ca samānoti maññituṃ sakkuṇeyyā ca honti, tasmā tesaṃ sambandhañca tassa asamānatañca dassetuṃ vuttaṃ ‘‘attano tejasā nāgassa teja’’nti. ‘‘Ānubhāvenā’’tiiminā pana tejasaddassa atthaṃ dasseti. Kapotassa pādo <span class="bld">kapoto</span> upacārena, tassa eso <span class="bld">kāpoto,</span> vaṇṇo. Kāpoto viya vaṇṇo assāti <span class="bld">kāpotikā</span>ti dassento āha ‘‘kapotapādasamavaṇṇarattobhāsā’’ti. <span class="bld">Pasanna</span>saddassa pasādasaddhādayo nivattetuṃ ‘‘surāmaṇḍassetaṃ adhivacana’’nti vuttaṃ. <span class="bld">Pañcābhiññassa sato</span>ti pañcābhiññassa samānassa sāgatassāti yojanā.</p>



<p class="bodytext"><a name="para328"></a><span class="paranum">328</span>. ‘‘Madhukapupphādīnaṃ rasena kato’’tiiminā pupphānaṃ rasena kato āsavo <span class="bld">pupphāsavo</span>ti vacanatthaṃ dasseti. Esa nayo ‘‘phalāsavo’’tiādīsupi. Surāmerayānaṃ visesaṃ dassetuṃ vuttaṃ ‘‘surā nāmā’’tiādi. <span class="bld">Piṭṭhakiṇṇapakkhittā</span>ti piṭṭhena ca kiṇṇena ca pakkhittā katā vāruṇīti sambandho. <span class="bld">Kiṇṇā</span>ti ca surāya bījaṃ. Tañhi kiranti nānāsambhārāni missībhavanti etthāti kiṇṇāti vuccati. Tassāyeva maṇḍeti yojanā. Suranāmakena ekena vanacarakena katāti <span class="bld">surā</span>. Madaṃ janetīti <span class="bld">merayaṃ</span>.</p>



<p class="bodytext"><a name="para329"></a><span class="paranum">329</span>. <span class="bld">Loṇasovīraka</span>nti <a name="V1.0085"></a> evaṃnāmakaṃ pānaṃ. <span class="bld">Sutta</span>ntipi evameva. <span class="bld">Tasmi</span>nti sūpasaṃpāke. Telaṃ pana pacantīti sambandho. Natthi tikhiṇaṃ majjaṃ etthāti atikhiṇamajjaṃ, atikhiṇamajje tasmiṃyeva teleti attho. <span class="bld">Yaṃ panā</span>ti telaṃ pana. Tikhiṇaṃ majjaṃ imassa telassāti <span class="bld">tikhiṇamajjaṃ. Yatthā</span>ti tele. <span class="bld">Ariṭṭho</span>ti evaṃnāmakaṃ bhesajjaṃ. <span class="bld">Ta</span>nti ariṭṭhaṃ, ‘‘sandhāyā’’tipade avuttakammaṃ. <span class="bld">Eta</span>nti ‘‘amajjaṃ ariṭṭha’’ntivacanaṃ, ‘‘vutta’’ntipade vuttakammanti. Paṭhamaṃ.</p>



<p class="subhead">2. Aṅgulipatodakasikkhāpadaṃ</p>



<p class="bodytext"><a name="para330"></a><span class="paranum">330</span>. Dutiye aṅgulīhi patujjanaṃ aṅgulipatodo, soyeva <span class="bld">aṅgulipatodako</span>ti dassento āha ‘‘aṅgulīhī’’tiādi. <span class="bld">Uttanto</span>ti <a name="M0.0102"></a> avatapanto. Avatapantoti ca atthato kilamantoyevāti āha ‘‘kilamanto’’ti. Kilamanto hutvāti yojanā. Assāsagahaṇena passāsopi gahetabboti āha ‘‘assāsapassāsasañcāro’’ti. <span class="bld">Tampī</span>ti bhikkhunimpīti. Dutiyaṃ.</p>



<p class="subhead">3. Hasadhammasikkhāpadaṃ</p>



<p class="bodytext"><a name="para335"></a><span class="paranum">335</span>. Tatiye pakārena karīyati ṭhapīyatīti <span class="bld">pakataṃ</span> paññattanti dassento āha ‘‘yaṃ bhagavatā’’tiādi. <span class="bld">Ya</span>nti sikkhāpadaṃ.</p>



<p class="bodytext"><a name="para336"></a><span class="paranum">336</span>. Hasasaṅkhāto dhammo sabhāvo <span class="bld">hasadhammo</span>ti vutte atthato kīḷikāyevāti āha ‘‘kīḷikā vuccatī’’ti.</p>



<p class="bodytext"><a name="para337"></a><span class="paranum">337</span>. <span class="bld">Gopphakāna</span>nti caraṇagaṇṭhikānaṃ. Te hi pāde pādaṃ ṭhapanakāle aññamaññūpari ṭhapanato gopīyantīti gopphā, te eva gopphakāti vuccanti. Pādassa hi upari pādaṃ ṭhapanakāle ekassa upari eko na ṭhapetabbo. Tenāha bhagavā ‘‘pāde pādaṃ accādhāyā’’ti (dī. ni. 2.196; ma. ni. 1.423; a. ni. 3.16). Oṭṭhajo dutiyo. <span class="bld">Orohantassa</span> bhikkhunoti sambandho.</p>



<p class="bodytext"><a name="para338"></a><span class="paranum">338</span>. <span class="bld">Phiyārittādīhī</span>ti ādisaddena laṅkārādayo saṅgaṇhāti. Keci vadantīti sambandho. <span class="bld">Patanuppatanavāresū</span>ti patanavāra uppatanavāresu. <span class="bld">Tatthā</span>ti tassaṃ khittakathalāyaṃ. <span class="bld">Hī</span>ti saccaṃ<a name="V1.0086"></a>, yasmā vā. Ṭhapetvā kīḷantassāti sambandho. <span class="bld">Likhituṃ vaṭṭati</span> kīḷādhippāyassa virahitattāti adhippāyo. Kīḷādhippāyena atthajotakaṃ akkharaṃ likhantassāpi āpattiyevāti vadanti. <span class="bld">Etthā</span>ti imasmiṃ sikkhāpadeti. Tatiyaṃ.</p>



<p class="subhead">4. Anādariyasikkhāpadaṃ</p>



<p class="bodytext"><a name="para342"></a><span class="paranum">342</span>. Catutthe <span class="bld">dhammo</span> nāma tantiyevāti āha ‘‘tantī’’ti. <span class="bld">Paveṇī</span>ti tasseva vevacanaṃ. ‘‘Taṃ vā na sikkhitukāmo’’ti ettha taṃsaddassa atthamāvikātuṃ vuttaṃ ‘‘yena paññattenā’’ti. Vinaye apaññattaṃ <a name="M0.0103"></a> sandhāya vuttaṃ ‘‘apaññattenā’’ti āha ‘‘sutte vā abhidhamme vā āgatenā’’ti.</p>



<p class="bodytext"><a name="para344"></a><span class="paranum">344</span>. <span class="bld">Paveṇiyā</span>ti upāliādikāya ācariyaparamparasaṅkhātāya tantiyā. Kurundiyaṃ vuttanti sambandho. Mahāpaccariyaṃ vuttanti sambandho. <span class="bld">Taṃ sabba</span>nti kurundivādamahāpaccarivādasaṅkhātaṃ sabbaṃ taṃ vacanaṃ. <span class="bld">Paveṇiyā āgate</span>ti paveṇiyā āgatasaṅkhāte mahāaṭṭhakathāvādeti. Catutthaṃ.</p>



<p class="bodytext"><a name="para345"></a><span class="paranum">345</span>. Pañcame <span class="bld">manussaviggahe</span>ti manussaviggahapārājiketi. Pañcamaṃ.</p>



<p class="subhead">6. Jotisikkhāpadaṃ</p>



<p class="bodytext"><a name="para350"></a><span class="paranum">350</span>. Chaṭṭhe janapadassa nāmattā bahuvacanavasena ‘‘bhaggesū’’ti pāḷiyaṃ vuttaṃ. Susumārasaṇṭhāno pabbatasaṅkhāto giri etthāti <span class="bld">susumāragiri,</span> etassa vā māpitakāle susumāro girati saddaṃ niggirati etthāti <span class="bld">susumāragirī</span>ti atthamanapekkhitvā vuttaṃ ‘‘nagarassa nāma’’nti. <span class="bld">Taṃ panā</span>ti vanaṃ pana. ‘‘Migāna’’ntiādinā migānaṃ abhayo dīyati etthāti <span class="bld">migadāyo</span>ti atthaṃ dasseti.</p>



<p class="bodytext"><a name="para352"></a><span class="paranum">352</span>. ‘‘Jotike’’tipadassa jotissa aggissa karaṇaṃ <span class="bld">jotika</span>nti dassetuṃ vuttaṃ ‘‘jotikaraṇe’’ti.</p>



<p class="bodytext"><a name="para354"></a><span class="paranum">354</span>. ‘‘Samādahitukāmatāyā’’tipadaṃ <a name="V1.0087"></a> ‘‘araṇisaṇṭhāpanato’’tipade hetu. <span class="bld">Jālā</span>ti sikhā. Sā hi jalati dibbatīti jālāti vuccati.</p>



<p class="bodytext"><span class="bld">Patilātaṃ ukkhipatī</span>ti ettha ‘‘patitālāta’’nti vattabbe takāralopaṃ katvā sandhivasena patilātanti vuttanti āha ‘‘alātaṃ patitaṃ ukkhipatī’’ti. <span class="bld">Alāta</span>nti ummukkaṃ. Tañhi ādittaṃ hutvā atiuṇhattā na lātabbaṃ na gaṇhitabbanti alātanti vuccati. <span class="bld">Avijjhāta</span>nti jhāyanato ḍayhanato avigataṃ alātanti sambandho. Jhāyanaṃ ḍayhanaṃ jhātaṃ, vigataṃ jhātaṃ imassālātassāti <span class="bld">vijjhātaṃ</span>.</p>



<p class="bodytext"><a name="para356"></a><span class="paranum">356</span>. <span class="bld">Padīpādīnī</span>ti <a name="M0.0104"></a> padīpajotikādīni. <span class="bld">Tatthā</span>ti tāsu duṭṭhavāḷamigaamanussasaṅkhātāsu āpadāsu nimittabhūtāsu. Nimittatthe cetaṃ bhummavacananti. Chaṭṭhaṃ.</p>



<p class="subhead">7. Nahānasikkhāpadaṃ</p>



<p class="bodytext"><a name="para366"></a><span class="paranum">366</span>. Sattame pāraṃ gacchanto na kevalaṃ saudakāya nadiyā eva nhāyituṃ vaṭṭati, sukkhāya nadiyāpi vaṭṭatīti dassento āha ‘‘sukkhāyā’’tiādi. <span class="bld">Ukkiritvā</span>ti viyūhitvā. Āvāṭāyeva khuddakaṭṭhena <span class="bld">āvāṭakā,</span> tesūti. Sattamaṃ.</p>



<p class="subhead">8. Dubbaṇṇakaraṇasikkhāpadaṃ</p>



<p class="bodytext"><a name="para368"></a><span class="paranum">368</span>. Aṭṭhame alabhīti <span class="bld">labho</span>ti vacanatthe apaccayaṃ katvā ṇapaccayassa svatthabhāvaṃ dassetuṃ vuttaṃ ‘‘labhoyeva lābho’’ti. Apaccayamakatvā pakatiyā ṇapaccayopi yuttoyevāti daṭṭhabbaṃ. Saddantaropi atthantarābhāvā samāso hotīti āha ‘‘navacīvaralābhenāti vattabbe’’ti. <span class="bld">Anunāsikalopa</span>nti ‘‘nava’’nti ettha niggahītassa vināsaṃ. Niggahītañhi nāsaṃ anugatattā <span class="bld">‘‘anunāsika’’</span>nti vuccati, tassa adassana, makatvāti attho. <span class="bld">Majjhe ṭhitapadadvaye</span>ti ‘‘nava’’nti ca ‘‘cīvaralābhenā’’ti ca dvinnaṃ padānamantare ‘‘ṭhite panā’’ti ca ‘‘bhikkhunā’’ti ca padadvaye. Niddhāraṇe cetaṃ bhummavacanaṃ. <span class="bld">Nipāto</span>ti nipātamattaṃ. Alabhīti <span class="bld">labho</span>ti vacanatthassa abhidheyyatthaṃ dassetuṃ ‘‘bhikkhunā’’ti vuttanti āha ‘‘bhikkhunā’’tiādi. Padabhājane pana vuttanti sambandho. <span class="bld">Ya</span>nti yaṃ cīvaraṃ. ‘‘Cīvara’’nti ettha cīvarasarūpaṃ dassento āha ‘‘yaṃ nivāsetuṃ vā’’tiādi. <span class="bld">Cammakāranīla</span>nti cammakārānaṃ tiphale pakkhittassa ayagūthassa nīlaṃ. Mahāpaccariyaṃ <a name="V1.0088"></a> vuttanti sambandho. Dubbaṇṇo karīyati anenāti <span class="bld">dubbaṇṇakaraṇaṃ,</span> kappabindunti āha ‘‘kappabinduṃ sandhāyā’’ti. Ādiyantena bhikkhunā ādātabbanti sambandho. <span class="bld">Koṇesū</span>ti antesu. Vāsaddo aniyamavikappattho. <span class="bld">Akkhimaṇḍalamattaṃ vā</span>ti akkhimaṇḍalassa pamāṇaṃ vā kappabindūti sambandho. <span class="bld">Paṭṭe vā</span>ti anuvātapaṭṭe <a name="M0.0105"></a> vā. <span class="bld">Gaṇṭhiyaṃ vā</span>ti gaṇṭhikapaṭṭe vā. <span class="bld">Pāḷikappo</span>ti dve vā tisso vā tato adhikā vā binduāvalī katvā kato kappo. <span class="bld">Kaṇṇikakappo</span>ti kaṇṇikaṃ viya bindugocchakaṃ katvā kato kappo. Ādisaddena agghiyakappādayo saṅgaṇhāti. <span class="bld">Sabbatthā</span>ti sabbāsu aṭṭhakathāsu. Ekopi bindu vaṭṭoyeva vaṭṭatīti āha <span class="bld">‘‘ekaṃ vaṭṭabindu’’</span>nti.</p>



<p class="bodytext"><a name="para371"></a><span class="paranum">371</span>. <span class="bld">Aggaḷādīnī</span>ti ādisaddena anuvātaparibhaṇḍe saṅgaṇhātīti. Aṭṭhamaṃ.</p>



<p class="subhead">9. Vikappanasikkhāpadaṃ</p>



<p class="bodytext"><a name="para374"></a><span class="paranum">374</span>. Navame <span class="bld">tassā</span>ti ettha tasaddassa visayo cīvarasāmikoyevāti āha ‘‘cīvarasāmikassā’’ti. Dutiyassa tasaddassa visayo vinayadharoyevāti āha ‘‘yenā’’tiādi. ‘‘Avissāsanto’’tipadassa kiriyāvisesanabhāvaṃ dassetuṃ vuttaṃ ‘‘avissāsenā’’ti. <span class="bld">Tenā</span>ti vinayadharenāti. Navamaṃ.</p>



<p class="subhead">10. Cīvarāpanidhānasikkhāpadaṃ</p>



<p class="bodytext"><a name="para377"></a><span class="paranum">377</span>. Dasame ‘‘apanetvā’’tiiminā apaityūpasaggassa atthaṃ dasseti. <span class="bld">Nidhentī</span>ti nigūhitvā ṭhapenti. <span class="bld">Hasādhippāyo</span>ti hasaṃ, hasanatthāya vā adhippāyo. Parikkhārassa sarūpaṃ dassetuṃ vuttaṃ ‘‘pattatthavikādi’’nti. Pattassa pāḷiyamāgatattā pattassa thavikāti atthoyeva gahetabbo, na patto ca thavikā cāti. ‘‘Samaṇena nāmā’’tipadaṃ ‘‘bhavitu’’ntipade bhāvakattāti. Dasamaṃ.</p>



<p class="centered">Surāpānavaggo chaṭṭho.</p>



<p class="title">7. Sappāṇakavaggo</p>



<p class="subhead">1. Sañciccapāṇasikkhāpada-atthayojanā</p>



<p class="bodytext"><a name="para382"></a><span class="paranum">382</span>. Sappāṇakavaggassa <a name="V1.0089"></a> paṭhame usuṃ asati khipati anenāti <span class="bld">issāso</span>ti kate dhanuyeva mukhyato issāso nāma, dhanuggahā- cariyo <a name="M0.0106"></a> pana upacārena. Usuṃ asati khipatīti <span class="bld">issāso</span>ti kate dhanuggahācariyo issāso nāma, idha pana upacārattho vā kattuttho vā gahetabboti āha ‘‘dhanuggahācariyo hotī’’ti. Pabbajitakāle issāsassa ayuttattā vuttaṃ ‘‘gihikāle’’ti. <span class="bld">Voropitā</span>ti ettha vi ava pubbassa ruhadhātussa adhippāyatthaṃ dassetuṃ vuttaṃ ‘‘viyojitā’’ti.</p>



<p class="bodytext">Yasmā gacchatīti sambandho. <span class="bld">Eta</span>nti ‘‘jīvitā voropitā’’tivacanaṃ. Kasmā vohāramattameva hoti, nanu yato kutoci yasmiṃ kismiṃci viyojite dve vatthūni viya visuṃ tiṭṭhanti pāṇato jīvite viyojite pāṇajīvitāpīti āha ‘‘na hetthā’’tiādi. <span class="bld">Hī</span>ti saccaṃ. Etthāti ‘‘jīvitā voropitā’’tivacane dassetunti sambandho. Kiñci jīvitaṃ nāmāti yojanā. Ayaṃ panettha atthasambandho – sīsālaṅkāre sīsato viyojite sīsaṃ alaṅkārato visuṃ tiṭṭhati yathā, evaṃ jīvite pāṇato viyojite jīvitaṃ pāṇato visuṃ na tiṭṭhati nāmāti. <span class="bld">Aññadatthū</span>ti ekaṃsena. ‘‘Pāṇa’’nti sāmaññato vuttopi manussapāṇassa pārājikaṭṭhāne gahitattā idha pārisesañāyena tiracchānapāṇova gahetabboti āha ‘‘tiracchānagatoyeva pāṇo’’ti. <span class="bld">Ta</span>nti pāṇaṃ. Mahante pana pāṇeti sambandho.</p>



<p class="bodytext"><a name="para385"></a><span class="paranum">385</span>. Sodhento apanetīti yojanā. <span class="bld">Maṅgulo</span>ti manussarattapo eko kimiviseso. So hi rattapivanatthāya maṅgati ito cito ca imaṃ cimañca ṭhānaṃ gacchatīti ‘‘maṅgulo’’ti vuccati. Padakkharānañhi aviparitatthaṃ, sotūnañca sajjhāyopadesalabhanatthaṃ katthaci ṭhāne vacanattho vuttoti daṭṭhabbaṃ. Tassa bījameva khuddakaṭṭhena <span class="bld">maṅgulabījakaṃ,</span> tasmiṃ. <span class="bld">Ta</span>nti maṅgulabījakaṃ. Bhindanto hutvāti yojanāti. Paṭhamaṃ.</p>



<p class="subhead">2. Sappāṇakasikkhāpadaṃ</p>



<p class="bodytext"><a name="para387"></a><span class="paranum">387</span>. Dutiye <a name="V1.0090"></a> saha pāṇehīti <span class="bld">sappāṇakaṃ</span> udakanti dassento āha ‘‘ye pāṇakā’’tiādi. <span class="bld">Hī</span>ti saccaṃ. Pattapūrampi udakanti sambandho<a name="M0.0107"></a>. <span class="bld">Tādisenā</span>ti sappāṇakena. Dhovatopi pācittiyanti yojanā. <span class="bld">Udakasoṇḍi</span>nti silāmayaṃ udakasoṇḍiṃ. <span class="bld">Pokkharaṇi</span>nti silāmayaṃ pokkharaṇiṃ. Uṭṭhāpayatopi pācittiyanti sambandho. <span class="bld">Tato</span>ti soṇḍipokkharaṇīhi. <span class="bld">Udakassā</span>ti udakena, pūre ghaṭe āsiñcitvāti sambandho. <span class="bld">Tatthā</span>ti udake. <span class="bld">Udake</span>ti udakasaṇṭhānakapadese āsiñcitaudake. <span class="bld">Patissatī</span>ti soṇḍipokkharaṇīhi gahitaudakaṃ patissatīti. Dutiyaṃ.</p>



<p class="subhead">3. Ukkoṭanasikkhāpadaṃ</p>



<p class="bodytext"><a name="para392"></a><span class="paranum">392</span>. Tatiye ‘‘uccālentī’’tiiminā ukkoṭentīti ettha upubbassa kuṭadhātussa uccālanatthaṃ dasseti dhātūna, manekatthattā. Yaṃ yaṃ patiṭṭhitaṃ <span class="bld">yathāpatiṭṭhitaṃ,</span> tassa bhāvo <span class="bld">yathāpatiṭṭhitabhāvo,</span> tena.</p>



<p class="bodytext"><a name="para393"></a><span class="paranum">393</span>. <span class="bld">Yo dhammo</span>ti yo samathadhammo. <span class="bld">Dhammenā</span>ti ettha enasaddena ‘‘yathādhamma’’nti ettha aṃitikāriyassa kāriṃ dasseti. Iminā ‘‘yathādhamma’’nti padassa ‘‘nihatādhikaraṇa’’nti ettha nihatasaddena sambandhitabbabhāvaṃ dasseti. ‘‘Satthārā’’tipadaṃ ‘‘vuttaṃ’’ itipade kattā. Natthi hataṃ hananaṃ imassāti <span class="bld">nihata</span>nti vutte atthato vūpasamanamevāti āha ‘‘vūpasamita’’nti.</p>



<p class="bodytext"><a name="para395"></a><span class="paranum">395</span>. Yaṃ vā taṃ vā kammaṃ dhammakammaṃ nāma na hoti, atha kho adhikaraṇavūpasamakammameva dhammakammaṃ nāmāti dassento āha ‘‘yena kammenā’’tiādi. <span class="bld">Ayampī</span>ti ayampi bhikkhu. <span class="bld">Sesapadānipī</span>ti ‘‘dhammakamme vematiko’’tiādīni sesapadānipi. <span class="bld">Etthā</span>ti imasmiṃ sikkhāpade. Vitthāro pana vuttoti sambandho. <span class="bld">Tatthevā</span>ti parivāre eva. <span class="bld">Idhā</span>ti imasmiṃ sikkhāpade, vibhaṅge vāti. Tatiyaṃ.</p>



<p class="subhead">4. Duṭṭhullasikkhāpadaṃ</p>



<p class="bodytext"><a name="para399"></a><span class="paranum">399</span>. Catutthe <span class="bld">atthuddhāravasena dassitāni</span> duṭṭhullasaddatthabhāvena sadisattāti adhippāyo. <span class="bld">‘‘Dhura’’</span>nti <a name="V1.0091"></a> ettha lakkhaṇavantattā bhummatthe upayogavacananti āha ‘‘dhure’’ti. Dhure nikkhittamatte satīti yojanā.</p>



<p class="bodytext"><span class="bld">Evaṃ</span> <a name="M0.0108"></a> <span class="bld">dhuraṃ nikkhipitvā</span>ti ‘‘aññassa nārocessāmī’’ti evaṃ dhuraṃ nikkhipitvā. <span class="bld">Aññassā</span>ti vatthu, puggalato aññassa dutiyassa. <span class="bld">Sopī</span>ti dutiyopi. <span class="bld">Aññassā</span>ti tatiyassa. Yāva koṭi na chijjati, tāva āpajjatiyevāti yojanā. <span class="bld">Tassevā</span>ti āpattiṃ āpannapuggalassa. <span class="bld">Vatthupuggaloyevā</span>ti āpattiṃ āpannapuggaloyeva. <span class="bld">Aya</span>nti paṭhamabhikkhu. <span class="bld">Aññassā</span>ti dutiyassa. <span class="bld">So</span>ti dutiyo ārocetīti sambandho. <span class="bld">Yenā</span>ti paṭhamabhikkhunā. <span class="bld">Assā</span>ti dutiyassa. <span class="bld">Tassevā</span>ti paṭhamabhikkhusseva. Vatthupuggalaṃ upanidhāya ‘‘tatiyena puggalena dutiyassā’’ti vuttaṃ.</p>



<p class="bodytext"><a name="para400"></a><span class="paranum">400</span>. <span class="bld">Pañcāpattikkhandhe</span>ti thullaccayādike pañca āpattikkhandhe. <span class="bld">Ajjhācāro nāmā</span>ti adhibhavitvā vītikkamitvā ācaritabbattā ajjhācāro nāmāti. Catutthaṃ.</p>



<p class="subhead">5. Ūnavīsativassasikkhāpadaṃ</p>



<p class="bodytext"><a name="para402"></a><span class="paranum">402</span>. Pañcame <span class="bld">aṅguliyo</span>ti karasākhāyo. Tā hi aṅganti hatthato pañcadhā bhijjitvā uggacchantīti aṅguliyoti vuccanti. Likhantassa upālissāti sambandho. <span class="bld">Tenā</span>ti bahucintetabbakāraṇena. <span class="bld">Assā</span>ti upālissa. <span class="bld">Uro</span>ti hadayaṃ. Tañhi usati cittatāpo dahati etthāti uroti vuccati. <span class="bld">Rūpasutta</span>nti heraññikānaṃ rūpasuttaṃ, yathā hatthācariyānaṃ hatthisuttanti. <span class="bld">Akkhīnī</span>ti cakkhūni. Tāni hi akkhanti visayesu byāpībhavanti, rūpaṃ vā passati imehīti akkhīnīti vuccanti. Makasena sūcimukhānaṃ gahitattā ḍaṃsena piṅgalamakkhikāyova gahetabbāti āha <span class="bld">‘‘ḍaṃsāti piṅgalamakkhikāyo’’</span>ti. Piṅgalamakkhikāyo hi ḍaṃsanaṭṭhena khādanaṭṭhena <span class="bld">ḍaṃsā</span>ti vuccanti. Dukkaro khamo etāsanti <span class="bld">dukkhā</span>ti dassento āha ‘‘dukkhamāna’’nti. Vedanānanti sambandho. Asātassa kāraṇaṃ dassetuṃ vuttaṃ ‘‘amadhurāna’’nti. Iminā amadhurattā na sāditabbāti <span class="bld">asātā</span>ti atthaṃ dasseti. Pāṇasaddajīvitasaddānaṃ pariyāyabhāvaṃ dassetuṃ vuttaṃ ‘‘jīvitaharāna’’nti. Pāṇaṃ haranti apanentīti <span class="bld">pāṇaharā,</span> tāsaṃ vedanānanti sambandho.</p>



<p class="bodytext"><a name="para404"></a><span class="paranum">404</span>. Vijāyanakālato <a name="M0.0109"></a> paṭṭhāya paripuṇṇavīsativasso na gahetabbo, gabbhagahaṇakālato <a name="V1.0092"></a> pana paṭṭhāyāti dassento āha ‘‘paṭisandhiggahaṇato paṭṭhāyā’’ti. Gabbhe sayitakālena saddhiṃ vīsatimaṃ vassaṃ paripuṇṇamassāti <span class="bld">gabbhavīso</span> puggalo. <span class="bld">Hī</span>ti saccaṃ. <span class="bld">Yathāhā</span>ti yenākārena saṅkhyaṃ gacchati, tenākārena bhagavā āhāti yojanā. Atha vā yathā kiṃ vacanaṃ bhagavā āhāti yojanā.</p>



<p class="bodytext">Gabbhavīso hutvā upasampannoti sambandho. <span class="bld">Amhī</span>ti asmi. Nusaddo parivitakkatthe nipāto. <span class="bld">Ya</span>nti yādisaṃ paṭhamaṃ cittanti sambandho. Iminā paṭisandhicittaṃ dasseti. ‘‘Paṭhamaṃ viññāṇa’’nti tasseva vevacanaṃ. <span class="bld">Ta</span>nti paṭhamaṃ cittaṃ paṭhamaṃ viññāṇaṃ. <span class="bld">Assā</span>ti sattassa. <span class="bld">Sāva jātī</span>ti sā eva paṭisandhi, gabbho nāma hotīti sambandho.</p>



<p class="bodytext"><span class="bld">Tatthā</span>ti pāḷiyaṃ, vinicchayo evaṃ veditabboti yojanā. <span class="bld">Yo</span>ti puggalo. <span class="bld">Mahāpavāraṇāyā</span>ti assayujapuṇṇamiyaṃ. Sā hi pūjitapavāraṇattā mahāpavāraṇāti vuccati. <span class="bld">Tato</span>ti pavāraṇāya jātakālato. <span class="bld">Ta</span>nti mahāpavāraṇaṃ. <span class="bld">Pāṭipade cā</span>ti ettha casaddo aniyamavikappattho, pavāraṇadivasapāṭipadadivasesu aññatarasmiṃ divase upasampādetabboti attho. <span class="bld">Hāyanavaḍḍhana</span>nti kucchimhi vasitamāsesu adhikesu hāyanañca ūnesu vaḍḍhunañca veditabbaṃ.</p>



<p class="bodytext">Porāṇakattherā pana upasampādentīti sambandho. <span class="bld">Ekūnavīsativassa</span>nti anantare vuttaṃ ekūnavīsativassaṃ. <span class="bld">Nikkhamanīyo</span>ti sāvaṇamāso. So hi antovīthito bāhiravīthiṃ nikkhamati sūriyo asminti ‘‘nikkhamanīyo’’ti vuccati. <span class="bld">Pāṭipadadivase</span>ti pacchimikāya vassūpagamanadivase. <span class="bld">Taṃ</span> upasampādanaṃ. <span class="bld">Kasmā</span>ti pucchā. Ettha ṭhatvā parihāro <span class="bld">vuccate</span> mayāti yojanā. <span class="bld">Vīsatiyā vassesū</span>ti upasampannapuggalassa vīsatiyā vassesu. Tiṃsarattidivassa ekamāsattā ‘‘cattāro <a name="M0.0110"></a> māsā parihāyantī’’ti vuttaṃ. <span class="bld">Ukkaḍḍhantī</span>ti ekassa adhikamāsassa nāsanatthāya vassaṃ upari kaḍḍhanti. <span class="bld">Tato</span>ti chamāsato apanetvāti sambandho. <span class="bld">Etthā</span>ti ‘‘ekūnavīsativassa’’ntiādivacane. <span class="bld">Pana</span>-saddo hisaddattho, saccanti attho. <span class="bld">Yo</span>ti puggalo. <span class="bld">Tasmā</span>ti yasmā gabbhamāsānampi gaṇanūpagattā gahetvā upasampādenti, tasmā cha māse vasitvāti sambandho. Aṭṭha māse vasitvā jātopi na jīvatīti <span class="bld">suttantaaṭṭhakathāsu</span> (dī. ni. aṭṭha. 2.24-25; ma. ni. aṭṭha. 3.205) vuttaṃ.</p>



<p class="bodytext"><a name="para406"></a><span class="paranum">406</span>. <span class="bld">Dasavassaccayenā</span>ti upasampadato dasavassātikkamena. <span class="bld">Upasampādetī</span>ti upajjhāyo vā <a name="V1.0093"></a> kammavācācariyo vā hutvā upasampādeti. <span class="bld">Ta</span>nti upajjhācariyabhūtaṃ anupasampannapuggalaṃ. Kammavācācariyo hutvā upasampādento taṃ muñcitvā sace aññopi kammavācācariyo atthi, sūpasampanno. Sova sace kammavācaṃ sāveti, nupasampanno. Ñatvā pana puna anupasampādente saggantarāyopi maggantarāyopi hotiyevāti daṭṭhabbanti. Pañcamaṃ.</p>



<p class="subhead">6. Theyyasatthasikkhāpadaṃ</p>



<p class="bodytext"><a name="para407"></a><span class="paranum">407</span>. Chaṭṭhe ‘‘paṭiyāloka’’nti ettha ālokasaddena sūriyo vutto upacārena. Sūriyo hi puratthimadisato uggantvā pacchimadisaṃ gato, tasmā sūriyasaṅkhātassa ālokassa paṭimukhaṃ <span class="bld">‘‘paṭiyāloka’’</span>nti vutte pacchimadisāyeva gahetabbāti āha ‘‘pacchimaṃ disanti attho’’ti. <span class="bld">Kammikā</span>ti kamme yuttā payuttā.</p>



<p class="bodytext"><a name="para409"></a><span class="paranum">409</span>. <span class="bld">Rājāna</span>nti ettha rañño santakaṃ ‘‘rājā’’ti vuccati upacārena, atha vā rañño eso ‘‘rājā’’ti katvā rañño santakaṃ ‘‘rājā’’ti vuccati. <span class="bld">Theyya</span>nti thenetvā ‘‘sakkacca’’ntiādīsu (pāci. 606) viya niggahītāgamo hoti. Rājānaṃ, rañño santakaṃ vā theyyaṃ thenetvā <a name="M0.0111"></a> gacchantīti attho. Iti imamatthaṃ dassento āha ‘‘rājānaṃ vā thenetvā’’tiādi.</p>



<p class="bodytext"><a name="para411"></a><span class="paranum">411</span>. Catūsu visaṅketesu dvīhi anāpatti, dvīhi āpattiyevāti. Chaṭṭhaṃ.</p>



<p class="subhead">7. Saṃvidhānasikkhāpadaṃ</p>



<p class="bodytext"><a name="para412"></a><span class="paranum">412</span>. Sattame <span class="bld">‘‘padhūpento’’</span>ti ettha papubba dhūpadhātu paribhāsanatthe vattatīti āha ‘‘paribhāsanto’’ti. Tvaṃ samaṇopi mātugāmena saddhiṃ gacchasi, tuyheveso doso, netassa purisassāti attānaṃyeva paribhāsantoti attho. ‘‘Nikkhāmesī’’tiiminā <span class="bld">‘‘nippātesī’’</span>tiettha nipubba patadhātu gatyatthoti dassetīti. Sattamaṃ.</p>



<p class="subhead">8. Ariṭṭhasikkhāpadaṃ</p>



<p class="bodytext"><a name="para417"></a><span class="paranum">417</span>. Aṭṭhame <span class="bld">gandhe</span>ti gijjhe. Te hi gidhanti kuṇapaṃ abhikaṅkhantīti ‘‘gandhā’’ti vuccanti<a name="V1.0094"></a>. <span class="bld">Gaddhe</span>tipi pāṭho, sopi yujjati yathā ‘‘yuganandho, yuganaddho’’ti ca ‘‘paṭibandho paṭibaddho’’ti ca. <span class="bld">Bādhayiṃsū</span>ti haniṃsu. <span class="bld">Assā</span>ti ariṭṭhassa.</p>



<p class="bodytext">Taddhitena vuttassa atthassa dassetumāha ‘‘te’’tiādi. <span class="bld">Te</span>ti antarāyikā. <span class="bld">Tatthā</span>ti pañcavidhesu antarāyikesu. ‘‘Tathā’’tipadena ‘‘kammantarāyikaṃ nāmā’’ti padaṃ atidisati. <span class="bld">Taṃ panā</span>ti bhikkhunidūsakakammaṃ pana. <span class="bld">Mokkhassevā</span>ti magganibbānasseva. Maggo hi kilesehi muccatīti atthena <span class="bld">mokkho</span> nāma. Jhānampettha saṅgahitaṃ nīvaraṇehi vimuccanattā. Nibbānaṃ vimuccīti atthena <span class="bld">mokkho</span> nāma. Phalampettha saṅgahitaṃ vimuccitattā. <span class="bld">Niyatamicchādiṭṭhidhammā</span>ti niyatabhāvaṃ pattā, niyatavasena vā pavattā micchādiṭṭhisaṅkhātā dhammā. Te pana natthikaahetuka akiriyavasena tividhā. Paṇḍakādigahaṇassa nidassanamattattā ‘paṭisandhidhammā’’tipadena ahetukadvihetukapaṭisandhidhammā gahetabbā sabbesampi vipākantarāyikabhāvato. Tepi mokkhasseva antarāyaṃ karonti, na saggassa. <span class="bld">Te panā</span>ti ariyūpavādā pana. Tāvadeva upavādantarāyikā <a name="M0.0112"></a> nāmāti yojanā. <span class="bld">Tāpī</span>ti sañcicca āpannā āpattiyopi. Pārājikāpattiṃ sandhāya vuttaṃ ‘‘bhikkhubhāvaṃ vā paṭijānātī’’ti. Saṅghādisesāpattiṃ sandhāya vuttaṃ ‘‘na vuṭṭhāti vā’’ti. Lahukāpattiṃ sandhāya vuttaṃ ‘‘na deseti vā’’ti.</p>



<p class="bodytext"><span class="bld">Tatrā</span>ti pañcavidhesu antarāyikesu. <span class="bld">Ayaṃ bhikkhū</span>ti ariṭṭho gandhabādhipubbo bhikkhu. <span class="bld">Sesantarāyike</span>ti āṇāvītikkamantarāyikato sese catubbidhe antarāyike. <span class="bld">Ime āgārikā</span>ti agāre vasanasīlā ime manussā. Bhikkhūpi passanti phusanti paribhuñjantīti sambandho. Kasmā na vaṭṭanti, vaṭṭantiyevāti adhippāyo. <span class="bld">Rasena rasaṃ saṃsanditvā</span>ti upādiṇṇakarasena anupādiṇṇakarasaṃ, anupādiṇṇakarasena vā upādiṇṇakarasaṃ samānetvā. Yoniso paccavekkhaṇassa abhāvato saṃvijjati chandarāgo etthāti <span class="bld">sacchandarāgo,</span> soyeva paribhogo <span class="bld">sacchandarāgaparibhogo,</span> taṃ. <span class="bld">Ekaṃ katvā</span>ti samānaṃ katvā. Ghaṭento viya pāpakaṃ diṭṭhigataṃ uppādetvāti yojanā. <span class="bld">Kiṃ</span>saddo garahattho, kasmā bhagavatā paṭhamapārājikaṃ paññattaṃ, na paññāpetabbanti attho. Mahāsamuddaṃ bandhanto yathā akattabbaṃ karoti, tathā paṭhamapārājikaṃ paññapento bhagavā apaññattaṃ paññapetīti adhippāyo. <span class="bld">Etthā</span>ti paṭhamapārājike. <span class="bld">Āsa</span>nti bhabbāsaṃ. <span class="bld">Āṇācakke</span>ti āṇāsaṅkhāte cakke.</p>



<p class="bodytext">Aṭṭhiyeva <span class="bld">aṭṭhikaṃ</span> kucchitatthena, kucchitatthe hi ko. Aṭṭhikameva khalo nīcaṭṭhena lāmakaṭṭhenāti <span class="bld">aṭṭhikaṅkhalo</span> niggahītāgamaṃ katvā. Tena upamā sadisāti <span class="bld">aṭṭhikaṅkhalūpamā</span>. ‘‘Aṭṭhī’’ti <a name="V1.0095"></a> ca ‘‘kaṅkhala’’nti ca padaṃ gahetvā vaṇṇenti ācariyā (sārattha. ṭī. pācittiya 3.417; vi. vi. ṭī. pācittiya 2.417; ma. ni. aṭṭha. 2.42; ma. ni. ṭī. 3.42). <span class="bld">Aṅgārakāsūpamā</span>ti aṅgārarāsisadisā, aṅgārehi vā paripuṇṇā āvāṭasadisā. <span class="bld">Asisūnūpamā</span>ti ettha <span class="bld">asī</span>ti khaggo. So hi asate khipate anenāti ‘‘asī’’ti vuccati. <span class="bld">Sūnā</span>ti adhikoṭṭanaṃ. Tañhi sunati sañcuṇṇabhāvaṃ gacchati etthāti ‘‘sūnā’’ti vuccati. Asinā sūnāti <span class="bld">asisūnā,</span> tāya upamā sadisāti <span class="bld">asisūnūpamā. Sattisūlūpamā</span>ti sattiyā ca sūlena <a name="M0.0113"></a> ca sadisā. <span class="bld">Etthā</span>ti imissaṃ aṭṭhakathāyaṃ. <span class="bld">Majjhimaṭṭhakathāyaṃ</span> alagaddūpamasutte (ma. ni. aṭṭha. 1.234 ādayo) gahetabbo. Evaṃsaddakhosaddānamantare viyasaddassa byādesabhāvaṃ dassetuṃ vuttaṃ ‘‘evaṃ viya kho’’ti. Aṭṭhamaṃ.</p>



<p class="subhead">9. Ukkhittasambhogasikkhāpadaṃ</p>



<p class="bodytext"><a name="para424"></a><span class="paranum">424</span>. Navame anudhammassa sarūpaṃ dassetuṃ vuttaṃ ‘‘anulomavattaṃ disvā katā osāraṇā’’ti. Iminā anulomavattaṃ disvā kato osāraṇasaṅkhāto dhammo <span class="bld">anudhammo</span>ti dasseti. <span class="bld">Osāraṇā</span>ti pavesanā. <span class="bld">Tenevā</span>ti ukkhittakassa akaṭānudhammattā eva. <span class="bld">Assā</span>ti ‘‘akaṭānudhammenā’’ti padassa.</p>



<p class="bodytext"><span class="bld">Dadato vā gaṇhato vā</span>ti vāsaddo aniyamavikappatthoti. Navamaṃ.</p>



<p class="subhead">10. Kaṇṭakasikkhāpadaṃ</p>



<p class="bodytext"><a name="para428"></a><span class="paranum">428</span>. Dasame ariṭṭhassa uppannaṃ viya etassāpi uppannanti yojanā. <span class="bld">Ummajjantassā</span>ti manasikarontassa. Saṃvāsassa nāsanā <span class="bld">saṃvāsanāsanā</span>. Liṅgassa nāsanā <span class="bld">liṅganāsanā</span>. Daṇḍakammena nāsanā <span class="bld">daṇḍakammanāsanā. Tatthā</span>ti tividhāsu nāsanāsu. <span class="bld">Dūsako…pe… nāsethā</span>ti ettha ayaṃ nāsanā liṅganāsanā nāmāti yojanā. <span class="bld">Aya</span>nti daṇḍakammanāsanā. <span class="bld">Idhā</span>ti imasmiṃ sikkhāpade, ‘‘nāsetū’’ti pade vā. <span class="bld">Tatthā</span>ti purimavacanāpekkhaṃ, ‘‘evañca pana bhikkhave’’ti ādivacaneti attho. <span class="bld">Pire</span>ti āmantanapadaṃ parasaddena samānatthanti āha ‘‘parā’’ti. ‘‘Amhākaṃ anajjhattikabhūta’’iti vā ‘‘amhākaṃ paccanīkabhūta’’ iti vā attho daṭṭhabbo. ‘‘Amāmaka’’itipadena ‘‘para’’itipadassa adhippāyatthaṃ dasseti. Amhe namamāyaka, amhehi vā namamāyitabba iti attho. ‘‘Amhāmaka’’itipi hakārayutto pāṭho. Amhehi āmakaiti <a name="V1.0096"></a> attho. <span class="bld">Yatthā</span>ti yasmiṃ ṭhāne. <span class="bld">Te</span>ti upayogatthe sāmivacanaṃ, tanti <a name="M0.0114"></a> attho. Tava rūpasadde vāti sambandho. <span class="bld">Na passāmā</span>ti na passāma, na suṇāma.</p>



<p class="bodytext"><a name="para429"></a><span class="paranum">429</span>. <span class="bld">Tenā</span>ti sāmaṇerena. ‘‘Kārāpeyyā’’ti pade kāritakammanti. Dasamaṃ.</p>



<p class="centered">Sappāṇakavaggo sattamo.</p>



<p class="title">8. Sahadhammikavaggo</p>



<p class="subhead">1. Sahadhammikasikkhāpada-atthayojanā</p>



<p class="bodytext"><a name="para434"></a><span class="paranum">434</span>. Sahadhammikavaggassa paṭhame <span class="bld">ya</span>nti yaṃ paññattaṃ. ‘‘Sikkhamānenā’’ti ettha mānapaccayassa anāgatatthabhāvaṃ dassetuṃ vuttaṃ ‘‘sikkhitukāmenā’’ti. ‘‘Sikkhamānenā’’tipadaṃ ‘‘bhikkhunā’’tipade eva na kevalaṃ kārakavisesanaṃ hoti, atha kho ‘‘aññātabba’’ntiādipadesupi kiriyāvisesanaṃ hotīti dassento āha ‘‘hutvā’’ti. <span class="bld">Padatthato</span>ti padato ca atthato ca, padānaṃ atthato vāti. Paṭhamaṃ.</p>



<p class="subhead">2. Vilekhanasikkhāpadaṃ</p>



<p class="bodytext"><a name="para438"></a><span class="paranum">438</span>. Dutiye vinaye paṭisaṃyuttā kathā <span class="bld">vinayakathā</span>ti dassento āha ‘‘vinayakathā nāmā’’tiādi. <span class="bld">Ta</span>nti vinayakathaṃ. Padabhājanena vaṇṇanā vinayassa vaṇṇo nāmāti yojanā. <span class="bld">Ta</span>nti vinayassa vaṇṇaṃ. Pariyāpuṇanaṃ <span class="bld">pariyatti,</span> vinayassa pariyatti <span class="bld">vinayapariyatti,</span> vinayapariyattisaṅkhātaṃ mūlamassa vaṇṇassāti <span class="bld">vinayapariyattimūlako,</span> taṃ. Vinayadharo labhatīti sambandho. <span class="bld">Hī</span>ti vitthāro. Te sabbe bhagavā bhāsatīti sambandho. <span class="bld">Hī</span>ti saccaṃ.</p>



<p class="bodytext"><span class="bld">Assā</span>ti vinayadharassa. <span class="bld">Idhā</span>ti imasmiṃ sāsane. <span class="bld">Alajjitā</span>tiādīsu karaṇatthe paccattavacanaṃ. Alajjitāyāti hi attho. Tena vuttaṃ ‘‘kathaṃ alajjitāyā’’tiādi. <span class="bld">Cā</span>ti saccaṃ<a name="V1.0097"></a>. ‘‘Sañciccā’’ti padaṃ tīsu vākyesu <a name="M0.0115"></a> yojetabbaṃ. Sañcicca āpattiṃ āpajjati, sañcicca āpattiṃ parigūhati, sañcicca agatigamanañca gacchatīti attho. <span class="bld">Mando</span>ti bālo. <span class="bld">Momūho</span>ti atisammūḷho. <span class="bld">Virādhetī</span>ti virajjhāpeti. <span class="bld">Kukkucce uppanne</span>ti ‘‘kappati nu kho, no’’ti vinayakukkucce uppanne. <span class="bld">Ayaṃ panā</span>ti ayaṃ puggalo pana vītikkamatiyevāti sambandho. Acchamaṃsena sūkaramaṃsassa vaṇṇasaṇṭhānena sadisattā, dīpimaṃsena ca migamaṃsassa sadisattā vuttaṃ ‘‘acchamaṃsaṃ sūkaramaṃsa’’ntiādi.</p>



<p class="bodytext"><span class="bld">Āpattiṃca satisammosāyā</span>ti ettha casaddo avuttavākyasampiṇḍanattho, kattabbañca na hi karotīti attho. <span class="bld">Eva</span>ntiādi nigamanaṃ.</p>



<p class="bodytext">Evaṃ avinayadharassa dosaṃ dassetvā vinayadharassa guṇaṃ dassento āha ‘‘vinayadharo panā’’tiādi. <span class="bld">So</span>ti vinayadharo. <span class="bld">Hī</span>ti vitthāro. <span class="bld">Parūpavāda</span>nti paresaṃ upavādaṃ. <span class="bld">Suddhante</span>ti suddhassa koṭṭhāse. <span class="bld">Tato</span>ti patiṭṭhānato paranti sambandho. <span class="bld">Assā</span>ti vinayadharassa. <span class="bld">Eva</span>ntiādi nigamanaṃ. <span class="bld">Assā</span>ti vinayadharassa. <span class="bld">Kukkuccapakatāna</span>nti kukkuccena abhibhūtānaṃ. <span class="bld">So</span>ti vinayadharo. <span class="bld">Tehī</span>ti kukkuccapakatehi. Saṅghamajjhe kathentassa avinayadharassāti yojanā. <span class="bld">Ta</span>nti bhayaṃ sārajjaṃ.</p>



<p class="bodytext">Paṭipakkhaṃ, paṭiviruddhaṃ vā atthayanti icchantīti <span class="bld">paccatthīkā,</span> ṇyasaddo bahulaṃ kattābhidhāyako, attano paccatthikā <span class="bld">attapaccatthikā. Tatthā</span>ti duvidhesu paccatthikesu. <span class="bld">Ime</span>ti mettiyabhummajakavaḍḍhalicchavino. Aññepi ye vā pana bhikkhūti sambandho. Ariṭṭhabhikkhu ca kaṇṭakasāmaṇero ca vesālikavajjiputtakā ca <span class="bld">ariṭṭha…pe… vajjīputtakā</span>. Te ca sāsanapaccatthikā nāmāti sambandho. Parūpahāro ca aññāṇo ca kaṅkhāparavitaraṇo ca <span class="bld">parū…pe… vitaraṇā</span>. Te ādayo yesaṃ vādānanti <span class="bld">parū…pe… vitaraṇādayo</span>. Te eva vādā etesanti <span class="bld">parū…pe… vitaraṇādivādā</span>. Te ca sāsanapaccatthikā nāmāti sambandho. Abuddhasāsanaṃ buddhasāsananti vatvā katapaggahā mahāsaṅghikādayo ca sāsanapaccatthikā nāmāti yojanā. <span class="bld">Kaṅkhāparavitaraṇādī</span>ti ettha <a name="M0.0116"></a> ādisaddena kathāvatthupakaraṇe āgatā vādā saṅgayhanti. <span class="bld">Mahāsaṅghikādayo</span>ti ettha ādisaddena dīpavaṃse āgatā gaṇā saṅgayhanti. Ādimhi ‘‘viparītadassanā’’ti padaṃ sabbapadehi yojetabbaṃ. ‘‘Sahadhammenā’’ti padassatthaṃ dassetuṃ vuttaṃ ‘‘saha kāraṇenā’’ti. <span class="bld">Yathā</span>ti yenākārena niggayhamāneti sambandho.</p>



<p class="bodytext"><span class="bld">Tatthā</span>ti <a name="V1.0098"></a> tividhesu saddhammesu. Mahāvattāni santi, ayaṃ sabboti yojanā. Cattāri phalāni cāti liṅgavipallāsena yojetabbaṃ. Ettha cakārena abhiññāpaṭisambhidā saṅgahitā tāsampi adhigamasāsanabhāvato.</p>



<p class="bodytext"><span class="bld">Tatthā</span>ti tividhesu saddhammesu. <span class="bld">Keci therā</span>ti dhammakathikā keci therā. ‘‘Yo kho’’ti kaṇṭhajadutiyakkharena paṭhitabbo. Potthakesu pana ‘‘yo vo’’ti vakārena pāṭho atthi, so ayutto. Kasmā? ‘‘So vo’’ti parato vuttattā, ekasmiṃ vākye dvinnaṃ samānasutisaddānaṃ ayuttattā ca. <span class="bld">Keci therā</span>ti paṃsukūlikā keci therā āhaṃsūti sambandho. <span class="bld">Itare pana therā</span>ti dhammakathikatherehi ca paṃsukūlikatherehi ca aññe therā. <span class="bld">Te</span>ti pañca bhikkhū karissantīti sambandho. Jambudīpassa paccante tiṭṭhatīti <span class="bld">paccantimo,</span> tasmiṃ. Jambudīpassa majjhe vemajjhe tiṭṭhatīti <span class="bld">majjhimo</span>. Atha vā majjhānaṃ suddhānaṃ buddhādīnaṃ nivāso <span class="bld">majjhimo,</span> tasmiṃ. Vīsati vaggā imassāti <span class="bld">vīsativaggo,</span> soyeva gaṇo <span class="bld">vīsativaggagaṇo,</span> taṃ. <span class="bld">Eva</span>ntiādi nigamanaṃ.</p>



<p class="bodytext"><span class="bld">Tassādheyyo</span>ti tassāyatto, tassa santakoti vuttaṃ hoti. Pavāraṇā ādheyyā, saṅghakammaṃ ādheyyaṃ, pabbajjā ādheyyā, upasampadā ādheyyāti yojanā.</p>



<p class="bodytext">Yepi ime nava uposathāti sambandho. Yāpi ca imā nava pavāraṇāyoti yojanā. <span class="bld">Tassā</span>ti vinayadharassa. <span class="bld">Tāsa</span>nti navapavāraṇānaṃ.</p>



<p class="bodytext">Yānipi <a name="M0.0117"></a> imāni cattāri saṅghakammānīti yojetabbaṃ. Ettha ca tāni vinayadharāyattānevāti pāṭhaseso ahjhāharitabbo.</p>



<p class="bodytext">Yāpi ca ayaṃ pabbajjā ca upasampadā ca kātabbāti yojanā. <span class="bld">Hī</span>ti saccaṃ. <span class="bld">Añño</span>ti vinayadharato paro. <span class="bld">So evā</span>ti vinayadharo eva. ‘‘Upajjha’’nti dhātukammaṃ, ‘‘sāmaṇerenā’’ti kāritakammaṃ upanetabbaṃ. <span class="bld">Ettha cā</span>ti uposathādīsu ca. Nissayadānañca sāmaṇerūpaṭṭhānañca visuṃ katvā dvādasānisaṃse labhatītipi sakkā vattuṃ.</p>



<p class="bodytext"><span class="bld">Visuṃ visuṃ katvā</span>ti ‘‘pañcāti ca…pe… ekādasā’’ti ca koṭṭhāsaṃ koṭṭhāsaṃ katvā, satta koṭṭhāse katvā bhāsatīti adhippāyo. <span class="bld">Thometī</span>ti sammukhā thometi. <span class="bld">Pasaṃsatī</span>ti parammukhā pasaṃsati. ‘‘Uggahetabba’’ntipadassatthaṃ dassetuṃ vuttaṃ ‘‘pariyāpuṇitabba’’nti. Addhani dīghe <a name="V1.0099"></a> sādhūti <span class="bld">addhaniyaṃ</span> addhakkhamaṃ addhayogyanti attho sādhuatthe niyapaccayo (moggallāne 4.33.73).</p>



<p class="bodytext">Therā ca navā ca majjhimā ca bahū te bhikkhū pariyāpuṇantīti yojanā.</p>



<p class="bodytext"><a name="para439"></a><span class="paranum">439</span>. ‘‘Uddissamāne’’ti padassa kammarūpattaṃ dassetuṃ vuttaṃ ‘‘uddisiyamāne’’ti. <span class="bld">So panā</span>ti pātimokkho pana. Yasmā uddissamāno nāma hoti, tasmāti yojanā. <span class="bld">Uddisante vā</span>ti uddisiyamāne vā. <span class="bld">Uddisāpente vā</span>ti uddisāpiyamāne vā. Antasaddo hi mānasaddakāriyo. <span class="bld">Yo</span>ti bhikkhu. <span class="bld">Na</span>nti taṃ pātimokkhaṃ. Casaddo khuddānukhuddakapadassa dvannavākyaṃ dasseti, pubbapade kakāralopo daṭṭhabbo. <span class="bld">Tesa</span>nti khuddānukhuddākānaṃ. <span class="bld">Hī</span>ti saccaṃ. <span class="bld">Etānī</span>ti khuddānukhuddakāni. <span class="bld">Ye</span>ti bhikkhū. ‘‘Yāva uppajjatiyeva, tāva saṃvattanti iti vuttaṃ hotīti yojanā imassa nayassa pāṭhasesehi yojetabbattā. Garukabhāvaṃ sallakkhento lahukabhāvaṃ dassento āha ‘‘atha vā’’tiādi. <span class="bld">Ativiyā</span>ti ati i eva. Ikāro hi sandhivasena adassanaṃ gato. Viyasaddo evakāratthavācako ‘‘varamhākaṃ bhusāmivā’’ti ettha <a name="M0.0118"></a> (jā. 1.3.108) ivasaddo viya, ati hutvā evāti attho daṭṭhabbo. <span class="bld">‘‘Upasampannassā’’</span>ti ettha samīpe sāmivacananti (rupasiddhiyaṃ 316 sutte) āha ‘‘upasampannassa santike’’ti. <span class="bld">Tassā</span>ti upasampannassa. <span class="bld">Tasmi</span>nti vinaye. <span class="bld">Vivaṇṇetī</span>ti na kevalaṃ tasseva vivaṇṇamattameva, atha kho nindatiyevāti āha ‘‘nindatī’’ti. <span class="bld">Garahatī</span>ti tasseva vevacanaṃ. Atha vā <span class="bld">nindatī</span>ti upasampannassa sammukhā nindati. <span class="bld">Garahatī</span>ti parammukhā garahatīti. Dutiyaṃ.</p>



<p class="subhead">3. Mohanasikkhāpadaṃ</p>



<p class="bodytext"><a name="para444"></a><span class="paranum">444</span>. Tatiye anusaddo paṭipāṭiatthaṃ antokatvā vicchatthavācakoti āha ‘‘anupaṭipāṭiyā addhamāse addhamāse’’ti. <span class="bld">So</span>ti pātimokkho. Uposathe uposathe uddisitabbanti <span class="bld">anuposathikaṃ</span>. Etthāpi hi anusaddo vicchatthavācako. <span class="bld">So</span>ti pātimokkho. Uddisiyamāno nāma hotīti yojanā. ‘‘Tasmiṃ anācāre’’ti padena ‘‘tatthā’’ti padassatthaṃ dasseti. ‘‘Yaṃ āpatti’’nti padena yaṃsaddassa visayaṃ dasseti. <span class="bld">Yathādhammo</span>ti ettha dhammasaddena dhammo ca vinayo ca adhippetoti āha ‘‘dhammo ca vinayo cā’’ti. <span class="bld">Yathā</span>ti yenākārena. <span class="bld">Sādhu</span>saddo sundarattho, <span class="bld">ka</span>saddo padapūraṇoti āha ‘‘suṭṭhū’’ti. Aṭṭhinti ca ‘‘katvā’’ti ca dve padāni daṭṭhabbāni. ‘‘Aṭṭhikatvā’’ti vā ekaṃ padaṃ. Tattha pubbanaye attho yassatthīti <span class="bld">aṭṭhi</span> tthakārassa <a name="V1.0100"></a> ṭṭhakāraṃ katvā, taṃ aṭṭhiṃ. <span class="bld">Katvā</span>ti tvāpaccayantauttarapadena samāso na hoti. <span class="bld">Aṭṭhikabhāva</span>nti ettha ikasaddena ‘‘aṭṭhī’’ti ettha īpaccayaṃ dasseti. ‘‘Bhāva’’ntipadena bhāvapaccayena vinā bhāvatthassa ñāpetabbataṃ dasseti. Attho panevaṃ daṭṭhabbo – aṭṭhibhāvaṃ katvāti. Pacchimanaye attho yassatthīti <span class="bld">aṭṭhiko</span> purimanayeneva tthakārassa ṭṭhakāraṃ katvā. Atthayitabbo icchitabboti vā <span class="bld">aṭṭhiko,</span> aṭṭhikaiti nāmasaddato tvāpaccayo kātabbo. ‘‘Aṭṭhikatvā’’ti idaṃ padaṃ kiriyāvisesanaṃ. Kiriyāvisesane vattamāne karadhātu vā bhūdhātu vā yojetabbāti dassebhuṃ <a name="M0.0119"></a> vuttaṃ ‘‘katvā hutvā’’ti. Taṃ sabbaṃ dassento āha ‘‘aṭṭhikatvāti aṭṭhikabhāvaṃ katvā, aṭṭhiko hutvā’’ti. Tatiyaṃ.</p>



<p class="subhead">4. Pahārasikkhāpadaṃ</p>



<p class="bodytext"><a name="para449"></a><span class="paranum">449</span>. Catutthe kasmā chabbaggiyā sattarasavaggiyānaṃ pahāraṃ denti, nanu akāraṇena pahāraṃ dentīti āha ‘‘āvuso’’tiādi. Iminā yathā vadanti, tathā akatattā pahāraṃ dentīti dasseti.</p>



<p class="bodytext"><a name="para451"></a><span class="paranum">451</span>. <span class="bld">Sacepī</span>ti ettha pisaddena sace amarati, kā nāma kathā, pācittiyamevāti dasseti. <span class="bld">Pahārenā</span>ti pahārahetunā. <span class="bld">Yathā</span>ti yenākārena. <span class="bld">Aya</span>nti bhikkhu. <span class="bld">Na virocatī</span>ti na sobhati.</p>



<p class="bodytext"><a name="para452"></a><span class="paranum">452</span>. ‘‘Anupasampannassā’’ti ettha akārassa aññatthaṃ dassetuṃ vuttaṃ ‘‘gahaṭṭhassa vā’’tiādi. <span class="bld">Pabbajitassa vā</span>ti paribbājakassa vā sāmaṇerassa vā.</p>



<p class="bodytext"><a name="para453"></a><span class="paranum">453</span>. ‘‘Kenacī’’ti padassa atthaṃ dassetuṃ vuttaṃ ‘‘manussena vā’’tiādi. <span class="bld">Tato</span>ti viheṭhanato, iminā mokkhassa apādānaṃ dasseti, ‘‘attano’’ti iminā sambandhaṃ dasseti. ‘‘Patthayamāno’’ti iminā ‘‘adhippāyo’’ti padassatthaṃ dasseti. <span class="bld">Muggarena vā</span>ti catuhatthadaṇḍassa addhena daṇḍena vā. <span class="bld">So</span>ti corādikoti. Catutthaṃ.</p>



<p class="subhead">5. Talasattikasikkhāpadaṃ</p>



<p class="bodytext"><a name="para454"></a><span class="paranum">454</span>. Pañcame <span class="bld">tala</span>nti hatthatalaṃ. Tañhi talati yaṃkiñci gahitavatthu patiṭṭhāti etthāti <a name="V1.0101"></a> ‘‘tala’’nti vuccati. <span class="bld">Sattī</span>ti kunto. So hi sakati vijjhituṃ samatthetīti ‘‘sattī’’ti vuccati. Talameva sattisadisattā <span class="bld">talasattikaṃ,</span> sadisatthe ko, taṃ talasattikaṃ upacārena gahetvā ‘‘kāyampī’’ti vuttaṃ. Kāyato aññaṃ vatthumpi talasattikasaṅkhātena kāyena gahetvā uggirattā vuttaṃ ‘‘kāyapaṭibaddhampī’’ti. <span class="bld">‘‘Pahārasamuccitā’’</span>ti ettha saṃpubbo ca upubbo ca cisaddo paguṇanasaṅkhāte paricite vattatīti āha ‘‘pahāraparicitā’’ti. Pahārena saṃ punappunaṃ uccitā paricitāti attho. Imamevatthaṃ sandhāya vuttaṃ <a name="M0.0120"></a> ‘‘pubbepi…pe… attho’’ti. Aññampi sajjhāyananayaṃ dassetuṃ vuttaṃ ‘‘pahārassa ubbigā’’ti. <span class="bld">Tassā</span>ti tassa pāṭhassa. <span class="bld">Pahārassā</span>ti pahārato. Nissakkatthe cetaṃ sāmivacanaṃ. ‘‘Bhītā’’ti iminā ‘‘ubbigā’’ti ettha upubba vijadhātussatthaṃ dasseti.</p>



<p class="bodytext"><a name="para457-8"></a><span class="paranum">457-8</span>. <span class="bld">Viraddho</span>ti paṇṇako hutvā. <span class="bld">Pubbe</span>ti purimasikkhāpade. <span class="bld">Vuttesu vatthūsū</span>ti ‘‘coraṃ vā paccatthīkaṃ vā’’tiādinā vuttesu vatthūsūti. Pañcamaṃ.</p>



<p class="subhead">6. Amūlakasikkhāpadaṃ</p>



<p class="bodytext"><a name="para459"></a><span class="paranum">459</span>. Chaṭṭhe <span class="bld">te</span>ti chabbaggiyā. Codenti kirāti sambandho. <span class="bld">Ākiṇṇadosattā</span>ti tesaṃ ākulaādīnavattā. <span class="bld">Eva</span>nti codiyamāne. <span class="bld">Attaparittāṇa</span>nti attano parisamantato tāṇaṃ rakkhanaṃ karontā codentīti yojanāti. Chaṭṭhaṃ.</p>



<p class="subhead">7. Sañciccasikkhāpadaṃ</p>



<p class="bodytext"><a name="para464"></a><span class="paranum">464</span>. Sattame upapubbadahadhātussa sakammikattā kāritantogadhabhāvaṃ dassetuṃ vuttaṃ ‘‘uppādentī’’ti. <span class="bld">‘‘Anupasampannassā’’</span>ti ettha akārassa sadisatthaṃ dassetuṃ vuttaṃ ‘‘sāmaṇerassā’’ti. Sāmaṇeropi hi upasampannena sadiso hoti saṇṭhānena ca purisabhāvena ca. Sāmaṇerassa kukkuccaṃ upadahatīti sambandho. Nisinnaṃ maññe, nipannaṃ maññe, bhuttaṃ maññe, pītaṃ maññe, kataṃ maññeti yojanā. <span class="bld">Nisinna</span>nti nisīditaṃ. <span class="bld">Nipanna</span>nti nipajjitanti. Sattamaṃ.</p>



<p class="subhead">8. Upassutisikkhāpadaṃ</p>



<p class="bodytext"><a name="para471"></a><span class="paranum">471</span>. Aṭṭhame <a name="V1.0102"></a> ‘‘adhikaraṇajātāna’’nti ettha adhikaraṇassa pakaraṇato vivādādhikaraṇabhāvañca visesanaparapadabhāvañca dassento āha ‘‘uppannavivādādhikaraṇāna’’nti. Tattha uppannasaddena jātasaddassatthaṃ dasseti<a name="M0.0121"></a>. Vivādasaddena adhikaraṇassa sarūpaṃ dasseti. Suyyatīti <span class="bld">suti</span> vacanaṃ, sutiyā samīpaṃ <span class="bld">upassuti</span> ṭhānanti atthaṃ dassetuṃ vuttaṃ ‘‘sutisamīpa’’nti. ‘‘Samīpa’’nti iminā upasaddassatthaṃ dasseti. ‘‘Yatthā’’tiādinā ‘‘upassutī’’ti ettha upasaddassa padhānattā tassa sarūpaṃ dasseti. <span class="bld">Yatthā</span>ti yasmiṃ ṭhāne. <span class="bld">Mantenta</span>nti ettha upayogavacanassa bhummatthe adhippetattā vuttaṃ ‘‘mantayamāne’’ti.</p>



<p class="bodytext"><a name="para473"></a><span class="paranum">473</span>. <span class="bld">‘‘Vūpasamissāmī’’</span>ti ettha idhātuyā gatyatthaṃ dassetuṃ vuttaṃ ‘‘vūpasamaṃ gamissāmī’’ti. <span class="bld">Akārakabhāva</span>nti niddosabhāvaṃ. Sotukāmatāya gamanavasena siyā kiriyanti yojanā. Paratopi eseva nayoti. Aṭṭhamaṃ.</p>



<p class="subhead">9. Kammapaṭibāhanasikkhāpadaṃ</p>



<p class="bodytext"><a name="para474"></a><span class="paranum">474</span>. Navame <span class="bld">maya</span>nti chabbaggiyanāmakā amhe. <span class="bld">Katattā</span>ti kammānaṃ katattā. <span class="bld">Dhammo</span>ti bhūto sabhāvo. <span class="bld">Etesū</span>ti catūsu saṅghakammesūti. Navamaṃ.</p>



<p class="subhead">10. Chandaṃ adatvāgamanasikkhāpadaṃ</p>



<p class="bodytext"><a name="para481"></a><span class="paranum">481</span>. Dasame codeti parassa dosaṃ āropetīti <span class="bld">codako</span>. Tena ca codakena codetabbo dosaṃ āropetabboti <span class="bld">cudito,</span> soyeva <span class="bld">cuditako,</span> tena ca. <span class="bld">‘‘Anuvijjako</span>ti ca vinayadharo. So hi codakacuditakānaṃ mataṃ anuminetvā vidati jānātīti anuvijjako. <span class="bld">Ettāvatāpī</span>ti ettakenapi pamāṇenāti. Dasamaṃ.</p>



<p class="subhead">11. Dubbalasikkhāpadaṃ</p>



<p class="bodytext"><a name="para484"></a><span class="paranum">484</span>. Ekādasame ‘‘alajjītā’’tiādīsu (pari. 295) viya yakāralopena niddesoti āha ‘‘yathāmittatāyā’’ti. ‘‘Yo yo’’ti iminā yathāsaddassa vicchatthaṃ dasseti. Yathāvuḍḍhantiādīsu <a name="V1.0103"></a> (cūḷava. 311 ādayo) viya yo yo <a name="M0.0122"></a> mitto <span class="bld">‘‘yathāmitta’’</span>nti vacanattho kātabbo. <span class="bld">Sabbapadesū</span>ti ‘‘yathāsandiṭṭhatā’’tiādīsu sabbesu padesūti. Ekādasamaṃ.</p>



<p class="subhead">12. Pariṇāmanasikkhāpadaṃ</p>



<p class="bodytext"><a name="para489"></a><span class="paranum">489</span>. Dvādasame <span class="bld">ya</span>nti padatthavinicchayatthasaṅkhātaṃ yaṃ vacanaṃ. <span class="bld">Tatthā</span>ti tiṃsakakaṇḍe. <span class="bld">Idhā</span>ti dvenavutikaṇḍe, sikkhāpade vā. <span class="bld">Puggalassā</span>ti parapuggalassāti. Dvādasamaṃ.</p>



<p class="centered">Sahadhammikavaggo aṭṭhamo.</p>



<p class="title">9. Ratanavaggo</p>



<p class="subhead">1. Antepurasikkhāpada-atthayojanā</p>



<p class="bodytext"><a name="para494"></a><span class="paranum">494</span>. Rājavaggassa paṭhame <span class="bld">parittako</span>ti guṇena khuddako. Pāsādavarasaddassa uparisaddena sambandhitabbabhāvaṃ dassetuṃ vuttaṃ ‘‘pāsādavarassa upari gato’’ti. Iminā pāsādavarassa upari <span class="bld">uparipāsādavaraṃ,</span> taṃ gato upagatoti <span class="bld">uparipāsādavaragato</span>ti vacanatthaṃ dasseti. <span class="bld">Ayyāna</span>nti bhikkhūnaṃ. ‘‘Kāraṇā’’ti iminā ‘‘vāhasā’’ti padassatthaṃ dasseti. <span class="bld">Tehī</span>ti ayyehi.</p>



<p class="bodytext"><a name="para497"></a><span class="paranum">497</span>. <span class="bld">Antara</span>nti khaṇaṃ, okāsaṃ vā vivaraṃ vā. <span class="bld">Ghātetu</span>nti hanituṃ. Icchatīti iminā patthadhātuyā yācanatthaṃ dasseti. ‘‘Rājantepuraṃ hatthisammadda’’ntiādīsu vacanattho evaṃ veditabboti yojanā. <span class="bld">Hatthisammadda</span>nti hatthisambādhaṭṭhānaṃ. Assehi sammaddo etthāti <span class="bld">assasammaddo</span>. Rathehi sammaddo etthāti <span class="bld">rathasammaddo</span>ti vacanatthaṃ atidisanto āha ‘‘eseva nayo’’ti. ‘‘Sammatta’’nti paṭhamakkharena pāṭhassa sambādhassa avācakattā vuttaṃ ‘‘taṃ na gahetabba’’nti. <span class="bld">Tatthā</span>ti pāṭhe. ‘‘Hatthīnaṃ sammadda’’nti iminā uttarapadassa sammaddanaṃ <span class="bld">sammadda</span>nti bhāvatthaṃ dasseti, purimapadena chaṭṭhīsamāsañca. Purimapāṭhe pana uttarapadassa adhikaraṇatthañca pubbapadena tatiyāsamāsañca dasseti. Bāhiratthasamāsotipi vuccati. Pacchimapāṭhe ‘‘hatthisammadda’’ntiādipadassa <a name="V1.0104"></a> liṅgavipallāsañca <a name="M0.0123"></a> ‘‘atthī’’ti pāṭhasesena yojetabbatañca dassetuṃ vuttaṃ ‘‘hatthisammaddo atthī’’ti. <span class="bld">Rajitabbānī</span>ti rajanīyāni, rajituṃ arahānīti attho. Iminā sambandhakāle purimapāṭhe rañño antepureti vibhattivipallāso kātabboti. Pacchimapāṭhe pana mukhyatova yujjati. Tena vuttaṃ ‘‘tasmiṃ antepure’’ti.</p>



<p class="bodytext"><a name="para498"></a><span class="paranum">498</span>. <span class="bld">Avasittassā</span>ti khattiyābhisekena abhisittassa. <span class="bld">Ito</span>ti sayanigharato. Iminā pañcamībāhirasamāsaṃ dasseti. Rañño ratijananaṭṭhena <span class="bld">ratanaṃ</span> vuccati mahesī. <span class="bld">Mahesī</span>ti ca sābhisekā devī. Nipubba gamudhātussa nipubbakamudhātuyā pariyāyabhāvaṃ dassetuṃ vuttaṃ ‘‘niggatanti nikkhanta’’nti. Paṭhamaṃ.</p>



<p class="subhead">2. Ratanasikkhāpadaṃ</p>



<p class="bodytext"><a name="para502"></a><span class="paranum">502</span>. Dutiye <span class="bld">pamussitvā</span>ti sativippavāsena pamussitvā. <span class="bld">Puṇṇapatta</span>nti tuṭṭhidāyaṃ. Tañhi manorathapuṇṇena pattabbabhāgattā ‘‘puṇṇapatta’’nti vuccati. Tassa sarūpaṃ dassetuṃ vuttaṃ ‘‘satato pañca kahāpaṇā’’ti. Idha pana kahāpaṇānaṃ pañcasatattā pañcavīsakahāpaṇā adhippetā. <span class="bld">Ābharaṇa</span>saddassa alaṅkārasaddena pariyāyabhāvaṃ dassetuṃ vuttaṃ ‘‘alaṅkāra’’nti. ‘‘Mahālataṃ nāmā’’ti iminā na yo vā so vā alaṅkāro, atha kho visesālaṅkāroti dasseti. Mahantāni mālākammalatākammāni etthāti <span class="bld">mahālatā</span>. Latāgahaṇena hi mālāpi gahitā. Navahi koṭīhi agghaṃ imassāti <span class="bld">navakoṭiagghanakaṃ,</span> navakoṭisaṅkhātaṃ agghaṃ arahatīti vā <span class="bld">navakoṭiagghanakaṃ</span>.</p>



<p class="bodytext"><a name="para504"></a><span class="paranum">504</span>. Ante samīpe vasanasīlattā paricāriko <span class="bld">‘‘antevāsī’’</span>ti vuccatīti āha ‘‘paricāriko’’ti.</p>



<p class="bodytext"><a name="para506"></a><span class="paranum">506</span>. <span class="bld">Dve leḍḍupātā</span>ti thāmamajjhimassa purisassa dve leḍḍupātā. Saṅgha…pe… navakammānaṃ atthāya uggaṇhantassa vā uggaṇhāpentassa vā dukkaṭanti <a name="M0.0124"></a> yojanā. <span class="bld">Avasesa</span>nti jātarūparajatato avasesaṃ. <span class="bld">Mātukaṇṇapiḷandhanatālapaṇṇampī</span>ti mātuyā kaṇṇe piḷandhitatālapaṇṇampi, paṭisāmentassāti sambandho.</p>



<p class="bodytext">‘‘Kappiyabhaṇḍaṃ hotī’’ti iminā akappiyabhaṇḍaṃ na vaṭṭatīti dasseti. <span class="bld">Ida</span>nti bhaṇḍaṃ. <span class="bld">Palibodho</span> <a name="V1.0105"></a> <span class="bld">nāmā</span>ti attano palibodho nāma. <span class="bld">Chandenapī</span>ti vaḍḍhakīādīnaṃ chandahetunāpi. <span class="bld">Bhayenapī</span>ti rājavallabhānaṃ bhayahetunāpi. <span class="bld">Balakkārenā</span>ti karaṇaṃ kāro, balena kāro balakkāro, tena, balakkāro hutvā pātetvāti attho.</p>



<p class="bodytext"><span class="bld">Tatthā</span>ti mahārāme. <span class="bld">Yatthā</span>ti yasmiṃ ṭhāne, saṅkā uppajjatīti sambandho. <span class="bld">Mahājanasañcaraṇaṭṭhānesū</span>ti bahūnaṃ janānaṃ sañcaraṇasaṅkhātesu ṭhānesu. Nagahetabbassa hetuṃ dassetuṃ vuttaṃ ‘‘palibodho na hotī’’ti. Yasmā palibodho na hoti, tasmā na gahetabbanti adhippāyo. <span class="bld">Eko</span>ti eko bhikkhu passatīti sambandho. <span class="bld">Okkammā</span>ti okkamitvā.</p>



<p class="bodytext"><span class="bld">Rūpa</span>saddo bhaṇḍapariyāyoti āha ‘‘bhaṇḍa’’nti. Bhaṇḍaṃ rūpaṃ nāmāti yojanā. <span class="bld">Bhaṇḍika</span>nti bhaṇḍena niyuttaṃ puṭakaṃ. <span class="bld">Gaṇetvā</span>ti gaṇanaṃ katvā. <span class="bld">Nimittantī</span>ti ettha itisaddo nāmapariyāyo. Lañchanādi nimittaṃ nāmāti hi yojanā. Lañchanādīti ādisaddena nīlapilotikādayo saṅgaṇhāti. <span class="bld">Lākhāyā</span>ti jatunā.</p>



<p class="bodytext">Patirūpā nāma idha lajjikukkuccakāti āha ‘‘lajjino kukkuccakā’’ti. <span class="bld">Thāvara</span>nti jaṅgamā aññaṃ thāvaraṃ. <span class="bld">Addhuno</span>ti kālassa. <span class="bld">Samādapetvā</span>ti aññe samādapetvā. Uddissa ariyā tiṭṭhanti, esā ariyāna yācanā’’ti (jā. 1.7.59) vuttanayena yācitvāti attho.</p>



<p class="bodytext"><a name="para507"></a><span class="paranum">507</span>. <span class="bld">Ratanasammata</span>nti manussānaṃ upabhogaparibhoganti. Dutiyaṃ.</p>



<p class="subhead">3. Vikālagāmappavisanasikkhāpadaṃ</p>



<p class="bodytext"><a name="para508"></a><span class="paranum">508</span>. Tatiye <a name="M0.0125"></a> ‘‘tiracchānabhūtaṃ katha’’nti iminā <span class="bld">‘‘tiracchānakatha’’</span>nti padassa tulyanissitasamāsaṃ dasseti. <span class="bld">Rājapaṭisaṃyutta</span>nti rājūhi paṭisaṃyuttaṃ.</p>



<p class="bodytext"><a name="para512"></a><span class="paranum">512</span>. Sambahulā bhikkhūti sambandho. <span class="bld">Tasmiṃ gāme</span>ti tasmiṃ paṭhamapavisanagāme. <span class="bld">Taṃ kamma</span>nti taṃ icchitakammaṃ. <span class="bld">Antarā</span>ti gāmavihārānamantare. Bhummatthe cetaṃ nissakkavacanaṃ.</p>



<p class="bodytext"><span class="bld">Kulaghare vā</span>ti ñātikulaupaṭṭhākakulaghare vā. <span class="bld">Telabhikkhāya vā</span>ti telayācanatthāya vā. <span class="bld">Passe</span>ti <a name="V1.0106"></a> attano passe samīpeti vuttaṃ hoti. <span class="bld">Tenā</span>ti gāmamajjhamaggena. <span class="bld">Anokkammā</span>ti anokkamitvā, apakkamitvāti atthoti. Tatiyaṃ.</p>



<p class="subhead">4. Sūcigharasikkhāpadaṃ</p>



<p class="bodytext"><a name="para517"></a><span class="paranum">517</span>. Catutthe kakārassa padapūraṇabhāvaṃ dassetuṃ vuttaṃ <span class="bld">‘‘bhedanameva bhedanaka’’</span>nti. Assatthiatthe apaccayoti āha ‘‘taṃ assa atthī’’ti. <span class="bld">Assā</span>ti pācittiyassa. Paṭhamaṃ sūcigharaṃ bhinditvā pacchā pācittiyaṃ desetabbanti attho. <span class="bld">Araṇidhanuke</span>ti araṇiyā dhanuke. <span class="bld">Vedhake</span>ti kāyabandhanavedhaketi. Catutthaṃ.</p>



<p class="subhead">5. Mañcasikkhāpadaṃ</p>



<p class="bodytext"><a name="para522"></a><span class="paranum">522</span>. Pañcame chedanameva chedanakaṃ, tamassatthīti <span class="bld">chedanaka</span>nti atthaṃ sandhāya vuttaṃ ‘‘vuttanayamevā’’ti.</p>



<p class="bodytext"><span class="bld">Nikhaṇitvā</span>ti pamāṇātirekaṃ nikhaṇitvā. <span class="bld">Uttānaṃ vā katvā</span>ti heṭṭhupari parivattanaṃ vā katvā. <span class="bld">Ṭhapetvā</span>ti lambaṇavasena ṭhapetvāti. Pañcamaṃ.</p>



<p class="subhead">6. Tūlonaddhasikkhāpadaṃ</p>



<p class="bodytext"><a name="para526"></a><span class="paranum">526</span>. Chaṭṭhe <a name="M0.0126"></a> <span class="bld">etthā</span>ti mañcapīṭhe. Avanahitabbanti <span class="bld">onaddhaṃ,</span> tūlena onaddhaṃ <span class="bld">tūlonaddha</span>nti atthopi yujjati. <span class="bld">Tūlaṃ pakkhipitvā</span>ti mañcapīṭhe cimilikaṃ pattharitvā tassupari tūlaṃ pakkhipitvāti atthoti. Chaṭṭhaṃ.</p>



<p class="subhead">7. Nisīdanasikkhāpadaṃ</p>



<p class="bodytext"><a name="para531"></a><span class="paranum">531</span>. Sattame <span class="bld">katthā</span>ti kismiṃ khandhake, kismiṃ vatthusmiṃ vā. <span class="bld">Hī</span>ti saccaṃ. <span class="bld">Tatthā</span>ti cīvarakkhandhake, paṇītabhojanavatthusmiṃ vā. ‘‘Yathā nāmā’’ti iminā ‘‘seyyathāpī’’ti padassa atthaṃ dasseti, ‘‘purāṇo cammakāro’’ti iminā ‘‘purāṇāsikoṭṭho’’ti padassa. Cammakāro hi asinā cammaṃ kuṭati chindatīti <span class="bld">‘‘asikoṭṭho’’</span>ti vuccati. Vatthuppannakālamupanidhāya vuttaṃ ‘‘purāṇo’’ti<a name="V1.0107"></a>. Tamevūpamaṃ pākaṭaṃ karonto āha <span class="bld">‘‘yathā hī’’</span>ti. <span class="bld">Hī</span>ti tappākaṭīkaraṇaṃ, taṃ pākaṭaṃ karissāmīti hi attho. Cammakāro kaḍḍhatīti sambandho. <span class="bld">Vitthata</span>nti visālaṃ. <span class="bld">Sopī</span>ti udāyīpi. Taṃ nisīdanaṃ kaḍḍhatīti yojanā. <span class="bld">Tenā</span>ti kaḍḍhanahetunā. <span class="bld">Ta</span>nti udāyiṃ. <span class="bld">Santhatasadisa</span>nti santhatena sadisaṃ. <span class="bld">Ekasmiṃ ante</span>ti ekasmiṃ koṭṭhāse, phāletvāti sambandhoti. Sattamaṃ.</p>



<p class="subhead">8. Kaṇḍupaṭicchādisikkhāpadaṃ</p>



<p class="bodytext"><a name="para537"></a><span class="paranum">537</span>. Aṭṭhame <span class="bld">‘‘katthā’’</span>tiādīni vuttanayāneva.</p>



<p class="bodytext"><a name="para539"></a><span class="paranum">539</span>. ‘‘Yassā’’ti padassa visayaṃ dassetuṃ vuttaṃ ‘‘bhikkhuno’’ti. ‘‘Nābhiyā heṭṭhā’’ti iminā nābhiyā adho <span class="bld">adhonābhī</span>ti vacanatthaṃ dasseti, ‘‘jāṇumaṇḍalānaṃ uparī’’ti iminā jāṇumaṇḍalānaṃ ubbha <span class="bld">ubbhajāṇumaṇḍala</span>nti. Ubbhasaddo hi uparipariyāyo sattamyantanipāto. Kaṇḍukhajjusaddānaṃ vevacanattā vuttaṃ <span class="bld">‘‘kaṇḍūti khajjū’’</span>ti. Kaṇḍati bhedanaṃ karotīti <span class="bld">kaṇḍu</span>. Khajjati byadhanaṃ karotīti <span class="bld">khajju</span>. Kesuci potthakesu ‘‘kacchū’’ti pāṭho atthi, so ayutto.</p>



<p class="bodytext">Lohitaṃ <a name="M0.0127"></a> tuṇḍaṃ etissāti <span class="bld">lohitatuṇḍikā</span>. Piḷayati vibādhayatīti <span class="bld">piḷakā</span>. Ā bhuso asuciṃ savati paggharāpetīti <span class="bld">assāvo</span>ti vacanatthaṃ dassento āha ‘‘asucipaggharaṇa’’nti. Arisañca bhagandarā ca madhumeho ca. Ādisaddena dunnāmakādayo saṅgaṇhāti. Tattha ari viya īsati abhibhavatīti <span class="bld">arisaṃ</span>. Bhagaṃ vuccati vaccamaggaṃ, taṃ darati phāletīti <span class="bld">bhagandarā,</span> gūthasamīpe jāto vaṇaviseso. Madhu viya muttādiṃ mihati secatīti <span class="bld">madhumeho,</span> so ābādho muttameho sukkameho rattamehoti anekavidho. <span class="bld">Thulla</span>saddo mahantapariyāyoti āha ‘‘mahā’’ti. Aṭṭhamaṃ.</p>



<p class="subhead">9. Vassikasāṭikasikkhāpadaṃ</p>



<p class="bodytext"><a name="para542"></a><span class="paranum">542</span>. Navame vasse vassakāle adhiṭṭhātabbāti <span class="bld">vassikā,</span> vassikā ca sā sāṭikā ceti <span class="bld">vassikasāṭikā</span>ti. Navamaṃ.</p>



<p class="subhead">10. Nandattherasikkhāpadaṃ</p>



<p class="bodytext"><a name="para547"></a><span class="paranum">547</span>. Dasame <a name="V1.0108"></a> ‘‘catūhi aṅgulehī’’ti iminā caturo aṅgulā <span class="bld">caturaṅgulā</span>ti asamāhāradiguṃ dasseti. <span class="bld">Ūnakappamāṇo</span>ti bhagavato lāmakapamāṇo. Iminā <span class="bld">omaka</span>saddassa lāmakatthaṃ dassetīti daṭṭhabbanti. Dasamaṃ.</p>



<p class="centered">Ratanavaggo navamo.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Khuddakavaṇṇanāya yojanā samattā.</p>



<p class="title">6. Pāṭidesanīyakaṇḍaṃ</p>



<p class="subhead">1. Paṭhamapāṭidesanīyasikkhāpada-atthayojanā</p>



<p class="bodytext">Khuddakānaṃ anantarā pāṭidesanīyā ye dhammā saṅgītikārehi ṭhapitā, idāni tesaṃ dhammānaṃ ayaṃ vaṇṇanā bhavatīti yojanā.</p>



<p class="bodytext"><a name="para552"></a><span class="paranum">552</span>. Paṭhamapāṭidesanīye <a name="M0.0128"></a> tāva attho evaṃ veditabboti yojanā. <span class="bld">Paṭiāgamanakāle</span>ti piṇḍāya caraṇaṭṭhānato pakkamitvā, paṭinivattitvā vā āgamanakāle. <span class="bld">Sabbevā</span>ti ettha niggahītalopavasena sandhi hotīti āha ‘‘sabbamevā’’ti. ‘‘Kampamānā’’ti iminā papubbavidhadhātuyā kampanatthaṃ dasseti. <span class="bld">Apehī</span>ti ettha apapubbaidhātu gatyatthoti āha ‘‘apagacchā’’ti.</p>



<p class="bodytext"><a name="para553"></a><span class="paranum">553</span>. Paṭidesetabbākāraṃ dasseti anenāti <span class="bld">paṭidesetabbākāradassanaṃ</span>. Dvinnaṃ saddānaṃ pariyāyabhāvaṃ dassetuṃ vuttaṃ ‘‘rathikāti racchā’’ti. Rathassa hitā <span class="bld">rathikā</span>. Ṇyapaccaye kate <span class="bld">‘‘racchā’’</span>ti (moggallāne 4.72 sutte) vuccati. Racchantarena anibbiddhā racchā <span class="bld">byūho</span> nāmāti āha ‘‘anibbijjhitvā’’tiādi. Byūheti sampiṇḍeti jane aññattha gantumapadānavasenāti <a name="V1.0109"></a> <span class="bld">byūho</span>. Siṅghāṭakaṃ nāma maggasandhīti āha ‘‘maggasamodhānaṭṭhāna’’nti. Siṅghati maggasamodhānaṃ karoti etthāti <span class="bld">siṅghāṭakaṃ. Etesū</span>ti rathikādīsu. <span class="bld">Eseva nayo</span>ti dukkaṭapāṭidesanīye atidisati. <span class="bld">Hī</span>ti saccaṃ. ‘‘Vacanato’’ti padaṃ ‘‘veditabbo’’ti pade ñāpakahetu. Dadamānāya bhikkhuniyā vasenāti yojanā. <span class="bld">Etthā</span>ti sikkhāpade. <span class="bld">Tasmā</span>ti yasmā apamāṇaṃ, tasmā.</p>



<p class="bodytext"><span class="bld">Ida</span>nti vacanaṃ vuttanti sambandho. Sambhinne ekarase kālikattayeti yojanā.</p>



<p class="bodytext"><a name="para556"></a><span class="paranum">556</span>. ‘‘Dāpetī’’ti hetutthakiriyāya kāritakattukāritakammāni dassetuṃ vuttaṃ ‘‘aññātikāya aññena kenacī’’ti. <span class="bld">Aññenā</span>ti attanā aññena. ‘‘Tāya eva vā bhikkhuniyā aññena vā kenacī’’ti padāni ‘‘paṭiggahāpetvā’’tipade kāritakammānīti. Paṭhamaṃ.</p>



<p class="subhead">2. Dutiyapāṭidesanīyasikkhāpadaṃ</p>



<p class="bodytext"><a name="para558"></a><span class="paranum">558</span>. Dutiye <span class="bld">purimasikkhāpadena āpatti</span> antaragharattāti adhippāyo. <span class="bld">Iminā sikkhāpadena āpatti bhaveyya</span> vosāsamānattāti <a name="M0.0129"></a> adhippāyo. Dentiyā pana neva iminā, na purimena āpatti aññassa bhattattāti adhippāyoti. Dutiyaṃ.</p>



<p class="subhead">3. Tatiyapāṭidesanīyasikkhāpadaṃ</p>



<p class="bodytext"><a name="para562"></a><span class="paranum">562</span>. Tatiye <span class="bld">‘‘ubhato’’</span>ti ettha karaṇatthe toti āha ‘‘dvīhī’’ti. ‘‘Ubhatopasanna’’nti byāsopi samāsopi yuttoyeva, samāse topaccayassa alopo hoti. ‘‘Ubhato’’tipadassa sarūpaṃ dassetuṃ vuttaṃ ‘‘upāsakenapi upāsikāyapī’’ti. Kasmā ubhato pasannaṃ hotīti āha ‘‘tasmiṃ kirā’’tiādi. Yasmā tasmiṃ kule…pe… sotāpannāyeva honti kira, tasmā ‘‘ubhatopasanna’’nti vuttaṃ hoti. ‘‘Sacepī’’ti ettha <span class="bld">pi</span>saddena asītikoṭidhanato adhikampi sampiṇḍeti. Hāyanassa kāraṇaṃ dasseti <span class="bld">‘‘yasmā’’</span>tiādinā.</p>



<p class="bodytext"><a name="para569"></a><span class="paranum">569</span>. ‘‘Gharato nīharitvā’’ti ettha <span class="bld">‘‘nīharitvā’’</span>ti padassa kammaṃ dassetuṃ vuttaṃ ‘‘āsanasālaṃ <a name="V1.0110"></a> vā vihāraṃ vā’’ti. ‘‘Ānetvā’’tiiminā nīpubbaharadhātuyā atthaṃ dasseti. <span class="bld">Dvāre</span>ti attano gehadvāreti. Tatiyaṃ.</p>



<p class="subhead">4. Catutthapāṭidesanīyasikkhāpadaṃ</p>



<p class="bodytext"><a name="para570"></a><span class="paranum">570</span>. Catutthe <span class="bld">avaruddha</span>saddo pariruddhasaddassa pariyāyoti āha <span class="bld">‘‘pariruddhā</span> hontī’’ti. Āraññakassa senāsanassa parisamantato ruddhā āvutā hontīti attho.</p>



<p class="bodytext"><a name="para573"></a><span class="paranum">573</span>. ‘‘Pañcanna’’nti niddhāraṇe sāmivacanabhāvañca ‘‘yaṃkiñcī’’ti niddhāraṇīyena sambandhitabbabhāvañca dassetuṃ vuttaṃ ‘‘pañcasu sahadhammikesu yaṃ kiñcī’’ti. ‘‘Pesetvā khādanīyaṃ bhojanīyaṃ āharissāmī’’tiiminā paṭisaṃviditākāradassanaṃ. ‘‘Ārāma’’nti sāmaññato vuttepi āraññakasenāsanassa <a name="M0.0130"></a> ārāmo eva adhippetoti āha ‘‘āraññakasenāsanārāmañcā’’ti. <span class="bld">Tassā</span>ti āraññakasenāsanārāmassa. <span class="bld">‘‘Kasmā’’</span>ti pucchāya ‘‘paṭimocanattha’’nti visajjanāya sametuṃ sampadānatthe nissakkavacanaṃ kātabbaṃ. Kimatthanti hi attho. <span class="bld">Paṭimocanattha</span>nti tadatthe paccattavacanaṃ. Paṭimocanasaṅkhātāya atthāyāti hi attho. Atthasaddo ca payojanavācako. Payojanāyāti hi attho. Atha vā ‘‘paṭimocanattha’’nti visajjanāyaṃ. ‘‘Kasmā’’ti pucchāya sametuṃ nissakkatthe paccattavacanaṃ kātabbaṃ. Paṭimocanasaṅkhātā atthāti hi attho. Atthasaddo ca kāraṇavācako. Kāraṇāti hi attho. Evañhi pucchāvisajjanānaṃ pubbāparasamasaṅkhāto vicayo hāro paripuṇṇo hotīti daṭṭhabbaṃ. <span class="bld">Amhāka</span>nti khādanīyabhojanīyapaṭiharantānaṃ amhākaṃ. <span class="bld">Amhe</span>ti corasaṅkhāte amhe.</p>



<p class="bodytext"><span class="bld">‘‘Tassā’’</span>ti padassatthaṃ dassetuṃ vuttaṃ ‘‘etissā yāguyā’’ti. <span class="bld">Aññānipī</span>ti paṭisaṃviditakulato aññānipi kulāni. <span class="bld">Tenā</span>ti paṭisaṃviditakulena. Kurundivāde yāguyā paṭisaṃviditaṃ katvā yāguṃ aggahetvā pūvādīni āharanti, vaṭṭatīti adhippāyo.</p>



<p class="bodytext"><a name="para575"></a><span class="paranum">575</span>. <span class="bld">Ekassā</span>ti bhikkhussa. <span class="bld">Tassā</span>ti paṭisaṃviditabhikkhussa, catunnaṃ vā pañcannaṃ vā bhikkhūnaṃ atthāyāti yojanā. <span class="bld">Aññesampī</span>ti catupañcabhikkhuto aññesampi. <span class="bld">Adhikamevā</span>ti paribhuttato atirekameva. <span class="bld">Yaṃ panā</span>ti khādanīyabhojanīyaṃ pana, yampi khādanīyabhojanīyaṃ vanato āharitvā dentīti yojanā. <span class="bld">‘‘Tatthajātaka’’</span>nti ettha tasaddassa visayaṃ <a name="V1.0111"></a> dassetuṃ vuttaṃ ‘‘ārāme’’ti. Aññena dinnanti sambandho. <span class="bld">Na</span>nti mūlakhādanīyādiṃ. <span class="bld">Paṭisaṃvidita</span>nti paṭikacceva suṭṭhu jānāpitanti atthoti. Catutthaṃ.</p>



<p class="centered">Iti samantapāsādikāya vinayasaṃvaṇṇanāya</p>



<p class="bodytext">Pāṭidesanīyavaṇṇanāya</p>



<p class="centered">Yojanā samattā.</p>



<p class="title">7. Sekhiyakaṇḍaṃ</p>



<p class="subhead">1. Parimaṇḍalavagga-atthayojanā</p>



<p class="bodytext"><span class="bld">Sikkhitasikkhena</span> <a name="M0.0131"></a> tīsu sikkhāsu catūhi maggehi sikkhitasikkhena <span class="bld">tādinā</span> aṭṭhahi lokadhammehi akampiyaṭṭhena tādinā, iṭṭhāniṭṭhesu vā avikāraṭṭhena tādinā bhagavatā <span class="bld">yāni</span> sikkhāpadāni ‘‘sekhiyānī’’ti bhāsitāni, <span class="bld">dāni tesampi</span> sikkhāpadānaṃ ayampi vaṇṇanākkamo bhavatīti yojanā.</p>



<p class="bodytext"><a name="para576"></a><span class="paranum">576</span>. <span class="bld">Tatthā</span>ti sekhiyasikkhāpadesu, attho evaṃ veditabboti yojanā. ‘‘Samantato’’tiiminā parityūpasaggassatthaṃ dasseti. ‘‘Nābhimaṇḍalaṃ jāṇumaṇḍala’’nti ettha uddhaṃsaddo ca adhosaddo ca ajjhāharitabboti āha ‘‘uddha’’ntiādi. <span class="bld">Aṭṭhaṅgulamatta</span>nti bhāvanapuṃsakaṃ, nivāsetabbanti sambandho. <span class="bld">Tato</span>ti aṭṭhaṅgulamattato. Yathā paṭicchannaṃ hoti, evaṃ nivāsentassāti yojanā. <span class="bld">Tatridaṃ pamāṇa</span>nti tassa nivāsanassa idaṃ pamāṇaṃ. <span class="bld">Tādisassā</span>ti dīghato muṭṭhipañcakassa tiriyaṃ aḍḍhateyyahatthassa nivāsanassa. Jāṇumaṇḍalaṃ paṭicchādanatthaṃ vaṭṭatīti yojanā. <span class="bld">Tatthā</span>ti cīvaresu. <span class="bld">Na tiṭṭhatī</span>ti viraḷattā na tiṭṭhati. <span class="bld">Tiṭṭhatī</span>ti ghanattā tiṭṭhati.</p>



<p class="bodytext"><span class="bld">Nivāsentassa cā</span>tiettha casaddo avadhāraṇattho, nivāsentassevāti attho. Kevalaṃ evaṃ nivāsentasseva dukkaṭaṃ na hoti, atha kho tathā nivāsentassāpi dukkaṭamevāti yojanā. Ye pana nivāsanadosāti sambandho. <span class="bld">Aññe</span>ti purato ca pacchato ca olambetvā nivasanato aññe<a name="V1.0112"></a>. <span class="bld">Te sabbe</span>ti sabbe te nivāsanadosā. <span class="bld">Etthā</span>ti imasmiṃ vibhaṅge. <span class="bld">Tatthevā</span>ti khandhakeyeva.</p>



<p class="bodytext">Asañcicca nivāsentassa anāpattīti sambandho. Eseva nayo ‘‘asatiyā’’ti etthāpi. <span class="bld">Ajānantassā</span>ti ettha ajānanaṃ duvidhaṃ nivāsanavattassa ajānanaṃ, ārūḷhorūḷhabhāvassa ajānananti. Tattha ārūḷhorūḷhabhāvassa ajānanaṃ sandhāya vuttaṃ ‘‘ajānantassā’’ti dassento <a name="M0.0132"></a> āha ‘‘ajānantassāti etthā’’tiādi. <span class="bld">Hī</span>ti saccaṃ. <span class="bld">Tassā</span>ti nivāsanavattassa. <span class="bld">Assā</span>ti bhikkhuno. <span class="bld">Taṃ panā</span>ti āpattito amokkhanaṃ pana. <span class="bld">Tasmā</span>ti yasmā yujjati, tasmā. <span class="bld">Yo</span>ti bhikkhu. Kurundiyaṃ vuttanti sambandho. Sukkhā jaṅghā imassāti <span class="bld">sukkhajaṅgho</span>. Mahantaṃ piṇḍikamaṃsaṃ imassāti <span class="bld">mahāpiṇḍikamaṃso. Tassā</span>ti bhikkhussa.</p>



<p class="bodytext"><span class="bld">Vaṇo</span>ti aru. Tañhi vaṇati gattavicuṇṇanaṃ karotīti vaṇoti vuccati. <span class="bld">Vāḷamigā vā corā vā</span>ti ettha vāsaddo avuttasampiṇḍanattho, tena aññāpi udakacikkhallādayo āpadā saṅgayhanti.</p>



<p class="bodytext"><a name="para577"></a><span class="paranum">577</span>. <span class="bld">Idhā</span>ti imasmiṃ vibhaṅge, sikkhāpade vā. <span class="bld">Ubho kaṇṇe</span>ti purato ca pacchato ca niggate dve kaṇṇe. <span class="bld">Avisesenā</span>ti ‘‘antaraghare’’ti ca ‘‘ārāme’’ti ca visesaṃ akatvā sāmaññena. <span class="bld">Vihārepī</span>ti saṅghasannipātabuddhupaṭṭhānatherupaṭṭhānādikālaṃ sandhāya vuttaṃ.</p>



<p class="bodytext"><a name="para578"></a><span class="paranum">578</span>. Kāyekadese kāyasaddo vattatīti āha ‘‘jāṇumpi urampī’’ti. ‘‘Na sīsaṃ pārutenā’’tiiminā ‘‘suppaṭicchannenā’’tipadassa atibyāpitadosaṃ paṭikkhipati. <span class="bld">Gaṇṭhika</span>nti pāso. So hi gantheti bandhatīti vā, gantheti bandhati etthāti vā katvā ganthikoti vuccati. Nthakārassa vāṇṭhakāre kate <span class="bld">gaṇṭhiko,</span> taṃ gaṇṭhikaṃ paṭimuñcitvā. <span class="bld">Ubho kaṇṇe</span>ti cīvarassa dve koṇe. <span class="bld">Galavāṭakato</span>ti ettha <span class="bld">galo</span>ti kaṇṭho. So hi khajjabhojjaleyyapeyyasaṅkhātaṃ catubbidhaṃ asanaṃ galati panno hutvā kucchiyaṃ patati itoti galoti vuccati. Āvāṭoyeva khuddakaṭṭhena <span class="bld">āvāṭako,</span> khuddakatthe ko. Gale ṭhito āvāṭako galavāṭako. Akārato hi ākārassa lopo ‘‘papa’’ntiādīsu (jā. 1.1.2) viya. Ettha hi paāpanti padacchedo, akārato ākārassa ca lopo. Pavaddhaṃ āpaṃ papaṃ, mahantaṃ udakanti attho. Sīsaṃ vivaritvāti sambandho.</p>



<p class="bodytext"><a name="para579"></a><span class="paranum">579</span>. Vāsaṃ <a name="V1.0113"></a><a name="M0.0133"></a> upagatoti vā vāsena upagatoti vā atthaṃ paṭikkhipanto āha <span class="bld">‘‘vāsatthāya upagatassā’’</span>ti.</p>



<p class="bodytext"><a name="para580"></a><span class="paranum">580</span>. Hatthapāde akīḷanto susaṃvuto nāmāti dassento āha ‘‘hatthaṃ vā pādaṃ vā akīḷāpento’’ti.</p>



<p class="bodytext"><a name="para582"></a><span class="paranum">582</span>. <span class="bld">Okkhittacakkhū</span>ti ettha osaddo heṭṭhāpariyāyoti āha ‘‘heṭṭhā khittacakkhū’’ti. ‘‘Hutvā’’tiiminā kiriyāvisesanabhāvaṃ dasseti. <span class="bld">Yugayuttako</span>ti yuge yuttako. Damiyitthāti <span class="bld">danto</span>. Ābhuso jānāti kāraṇākāraṇanti <span class="bld">ājāneyyo. Ettaka</span>nti catuhatthapamāṇaṃ. Yo gacchati, assa bhikkhuno dukkaṭā āpatti hotīti yojanā. ‘‘Parissayabhāva’’nti ca ‘‘parissayābhāva’’nti ca dve pāṭhā yujjantiyeva.</p>



<p class="bodytext"><a name="para584"></a><span class="paranum">584</span>. <span class="bld">Itthambhūtalakkhaṇe</span>ti imaṃ pakāraṃ itthaṃ cīvarukkhipanaṃ, bhavati gacchatīti bhūto, bhikkhu. Lakkhīyati anenāti lakkhaṇaṃ, cīvaraṃ. Itthaṃ bhūto itthambhūto, tassa lakkhaṇaṃ itthambhūtalakkhaṇaṃ, tasmiṃ. Karaṇavacanaṃ daṭṭhabbanti yojanā. Itthambhūtalakkhaṇaṃ nāma kiriyāvisesanassa sabhāvoti āha ‘‘ekato vā…pe… hutvāti attho’’ti. <span class="bld">Antoindakhīlato</span>ti gāmassa antoindakhīlatoti. Paṭhamo vaggo.</p>



<p class="subhead">2. Ujjagghikavagga-atthayojanā</p>



<p class="bodytext"><a name="para586"></a><span class="paranum">586</span>. Uccāsaddaṃ katvā jagghanaṃ hasanaṃ <span class="bld">ujjaggho,</span> soyeva <span class="bld">ujjagghikā,</span> tāya. Iti imamatthaṃ dassento āha ‘‘mahāhasitaṃ hasanto’’ti. <span class="bld">Etthā</span>ti ‘‘ujjagghikāyā’’tipade.</p>



<p class="bodytext"><a name="para588"></a><span class="paranum">588</span>. <span class="bld">Kittāvatā</span>ti kittakena pamāṇena, evaṃ nisinnesu theresūti sambandho, niddhāraṇe cetaṃ bhummavacanaṃ. <span class="bld">Vavatthapetī</span>ti idañcīdañca kathetīti vavatthapeti. <span class="bld">Ettāvatā</span>ti ettakena pamāṇena.</p>



<p class="bodytext"><a name="para590"></a><span class="paranum">590</span>. Niccalaṃ katvā kāyassa ujuṭṭhapanaṃ kāyapaggaho nāmāti āha ‘‘niccalaṃ katvā’’tiādi. Eseva nayo bāhupaggahasīsapaggahesupīti. Dutiyo vaggo.</p>



<p class="subhead">3. Khambhakatavagga-atthayojanā</p>



<p class="bodytext"><a name="para596"></a><span class="paranum">596</span>. Khambho <a name="V1.0114"></a><a name="M0.0134"></a> kato yenāti <span class="bld">khambhakato. Khambho</span>ti ca paṭibaddho. Kattha paṭibaddhoti āha ‘‘kaṭiyaṃ hatthaṃ ṭhapetvā’’ti. Sasīsaṃ avaguṇṭhayati pariveṭhatīti <span class="bld">oguṇṭhito</span>ti āha ‘‘sasīsaṃ pāruto’’ti.</p>



<p class="bodytext"><a name="para600"></a><span class="paranum">600</span>. Uddhaṃ ekā koṭi imissā gamanāyāti <span class="bld">ukkuṭikā</span>ti dassento āha ‘‘ukkuṭikā vuccatī’’tiādi. <span class="bld">Etthā</span>ti ‘‘ukkuṭikāyā’’tipade.</p>



<p class="bodytext"><a name="para601"></a><span class="paranum">601</span>. Hatthapallatthīkadussapallatthīkesu dvīsu dussapallatthike āyogapallatthīkāpi saṅgahaṃ gacchatīti āha ‘‘āyogapallatthikāpi dussapallatthikā evā’’ti.</p>



<p class="bodytext"><a name="para602"></a><span class="paranum">602</span>. Satiyā upaṭṭhānaṃ sakkaccanti āha ‘‘satiṃupaṭṭhapetvā’’ti.</p>



<p class="bodytext"><a name="para603"></a><span class="paranum">603</span>. <span class="bld">Piṇḍapā</span>taṃ <span class="bld">dentepī</span>ti piṇḍapātaṃ patte pakkhipantepi. Patte saññā pattasaññā, sā assatthīti <span class="bld">pattasaññī</span>. ‘‘Katvā’’ tiiminā kiriyāvisesanabhāvaṃ dasseti.</p>



<p class="bodytext"><a name="para604"></a><span class="paranum">604</span>. <span class="bld">Samasūpakaṃ piṇḍapāta</span>nti ettha sūpapiṇḍapātānaṃ samaupaḍḍhabhāvaṃ āsaṅkā bhaveyyāti āha ‘‘samasūpako nāmā’’tiādi. <span class="bld">Yatthā</span>ti piṇḍapāte. Bhattassa catutthabhāgapamāṇo sūpo hoti, so piṇḍapāto samasūpako nāmāti yojanā. Oloṇī ca sākasūpeyyañca maccharaso ca maṃsaraso cāti dvando. Tattha <span class="bld">oloṇī</span>ti ekā byañjanavikati. <span class="bld">Sākasūpeyya</span>nti sūpassa hitaṃ <span class="bld">sūpeyyaṃ,</span> sākameva sūpeyyaṃ sākasūpeyyaṃ. Iminā sabbāpi sākasūpeyyabyañjanavikati gahitā. <span class="bld">Maccharasamaṃsarasādīnī</span>ti ettha ādisaddena avasesā sabbāpi byañjanavikati saṅgahitā. Taṃ sabbaṃ rasānaṃ raso <span class="bld">rasaraso</span>ti katvā ‘‘rasaraso’’ti vuccati.</p>



<p class="bodytext"><a name="para605"></a><span class="paranum">605</span>. Samapuṇṇaṃ samabharitanti vevacanameva. Thūpaṃ kato <span class="bld">thūpīkato</span>ti atthaṃ dassento āha ‘‘thūpīkato nāmā’’tiādi.</p>



<p class="bodytext"><span class="bld">Tatthā</span>ti <a name="M0.0135"></a> ‘‘thūpīkata’’ntiādivacane. <span class="bld">Tesa</span>nti abhayattheratipiṭakacūḷanāgattherānaṃ. Iti pucchiṃsu, tesañca therānaṃ vādaṃ ārocesunti yojanā. <span class="bld">Thero</span>ti cūḷasumanatthero. <span class="bld">Etassā</span>ti tipiṭakacūḷanāgattherassa<a name="V1.0115"></a>. <span class="bld">Sattakkhattu</span>nti satta vāre. <span class="bld">Kuto</span>ti kassācariyassa santikā. <span class="bld">Tasmā</span>ti yasmā yāvakālikena paricchinno, tasmā. Āmisajātikaṃ yāgubhattaṃ vā phalāphalaṃ vāti yojanā. <span class="bld">Tañca kho</span>ti tañca samatitthikaṃ. <span class="bld">Itarena panā</span>ti nādhiṭṭhānupagena pattena pana. Yaṃ pūvaucchukhaṇḍaphalāphalādi heṭṭhā orohati, taṃ pūvaucchukhaṇḍaphalāphalādīti yojanā. <span class="bld">Pūvavaṭaṃsako</span>ti ettha <span class="bld">vaṭaṃsako</span>ti uttaṃso. So hi uddhaṃ tasīyate alaṅkarīyateti vaṭaṃsoti vuccati ukārassa vakāraṃ, takārassa ca ṭakāraṃ katvā, soyeva vaṭaṃsako, muddhani pilandhito eko alaṅkāraviseso. Pūvameva taṃsadisattā pūvavaṭaṃsako, taṃ. Pupphavaṭaṃsako ca takkolakaṭukaphalādivaṭaṃsako cāti dvando, te.</p>



<p class="bodytext"><span class="bld">Idhā</span>ti imasmiṃ sikkhāpade. Nanu sabbathūpīkatesu paṭiggahaṇassa akappiyattā paribhuñjanampi na vaṭṭatīti āha ‘‘sabbattha panā’’tiādi. Tattha <span class="bld">sabbatthā</span>ti sabbesu thūpīkatesūti. Tatiyo vaggo.</p>



<p class="subhead">4. Sakkaccavagga-atthayojanā</p>



<p class="bodytext"><a name="para608"></a><span class="paranum">608</span>. <span class="bld">Tattha tatthā</span>ti tasmiṃ tasmiṃ ṭhāne. <span class="bld">Odhi</span>nti avadhiṃ mariyādaṃ.</p>



<p class="bodytext"><a name="para610"></a><span class="paranum">610</span>. <span class="bld">Thūpakato</span>ti thūpameva thūpakaṃ, tato thūpakatoti dassento āha ‘‘matthakato’’ti.</p>



<p class="bodytext"><a name="para611"></a><span class="paranum">611</span>. <span class="bld">Māghātasamayādīsū</span>ti ‘‘pāṇe mā ghātethā’’ti rājāno bheriṃ carāpenti etthāti māghāto, soyeva samayo māghātasamayo. Ādisaddena aññaṃ paṭicchannakāraṇaṃ gahetabbaṃ.</p>



<p class="bodytext"><a name="para615"></a><span class="paranum">615</span>. <span class="bld">Tesa</span>nti mayūraṇḍakukkuṭaṇḍānanti. Catuttho vaggo.</p>



<p class="subhead">5. Kabaḷavagga-atthayojanā</p>



<p class="bodytext"><a name="para617"></a><span class="paranum">617</span>. ‘‘Mukhadvāra’’nti <a name="M0.0136"></a> kammassa ‘‘anāhaṭe’’ti ca ‘‘vivarissāmī’’ti ca dvīsu kiriyāsu sambandhabhāvaṃ dassetuṃ vuttaṃ ‘‘anāharite mukhadvāra’’nti.</p>



<p class="bodytext"><a name="para618"></a><span class="paranum">618</span>. <span class="bld">Sakalaṃ hattha</span>nti pañcaṅguliṃ sandhāya vuttaṃ.</p>



<p class="bodytext"><a name="para619"></a><span class="paranum">619</span>. <span class="bld">Sakabaḷenā</span>ti <a name="V1.0116"></a> ettha kabaḷasaddena vacanassa aparipuṇṇakāraṇaṃ sabbampi gahetabbaṃ.</p>



<p class="bodytext"><a name="para620"></a><span class="paranum">620</span>. <span class="bld">Piṇḍukkhepaka</span>ntiādīsu vicchatthe kapaccayoti āha ‘‘piṇḍaṃ ukkhipitvā ukkhipitvā’’ti. Tvāsaddena kiriyāvisesanabhāvaṃ dasseti.</p>



<p class="bodytext"><a name="para624"></a><span class="paranum">624</span>. ‘‘Avakiritvā’’ti iminā <span class="bld">sitthāvakāraka</span>nti ettha avapubbo kiradhātuyeva, na karadhātūti dasseti.</p>



<p class="bodytext"><a name="para626"></a><span class="paranum">626</span>. <span class="bld">‘‘Capucapū’’ti evaṃ sadda</span>nti ‘‘capucapū’’ti evaṃ anukaraṇaravanti. Pañcamo vaggo.</p>



<p class="subhead">6. Surusuruvagga-atthayojanā</p>



<p class="bodytext"><a name="para627"></a><span class="paranum">627</span>. <span class="bld">‘‘Surusurū’’ti evaṃ sadda</span>nti ‘‘surusurū’’ti evaṃ anukaraṇaravaṃ. Davanaṃ kīḷananti iminā vacanatthena parihāso <span class="bld">davo</span> nāmāti āha ‘‘davoti parihāsavacana’’nti. <span class="bld">Ta</span>nti so davo. Liṅgavipallāso hesa. <span class="bld">Na kātabbaṃ</span> na kātabboti sambandho. <span class="bld">Silakabuddho</span>ti silāya kato, silena niyutto vā buddho. <span class="bld">Apaṭibuddho</span>ti apaṭividdho buddho, parihāsavacanametaṃ. <span class="bld">Godhammo</span>ti gunnaṃ dhammo. <span class="bld">Ajadhammo</span>ti ajānaṃ dhammo. <span class="bld">Migasaṅgho</span>ti migānaṃ saṅgho. <span class="bld">Pasusaṅgho</span>ti pasūnaṃ saṅgho.</p>



<p class="bodytext"><a name="para628"></a><span class="paranum">628</span>. ‘‘Bhuñjantenā’’ti padaṃ ‘‘nillehitu’’nti pade bhāvakattā.</p>



<p class="bodytext"><a name="para631"></a><span class="paranum">631</span>. <span class="bld">Evaṃnāmake</span>ti <a name="M0.0137"></a> ‘‘kokanuda’’nti evaṃ nāmaṃ assa pāsādassāti <span class="bld">evaṃnāmako,</span> pāsādo, tasmiṃ. ‘‘Padumasaṇṭhāno’’ti iminā pāsādassa sadisūpacārena ‘‘kokanudo’’ti nāmalabhanaṃ dasseti. <span class="bld">Tenā</span>ti padumasaṇṭhānattā. <span class="bld">Assā</span>ti pāsādassa. <span class="bld">Puggalikampī</span>ti parapuggalasantakaṃ gahetabbaṃ ‘‘attano santakampī’’ti attapuggalasantakassa visuṃ gayhamānattā. <span class="bld">Saṅkhampī</span>ti pānīyasaṅkhampi. <span class="bld">Sarāvampī</span>ti pānīyasarāvampi. <span class="bld">Thālakampī</span>ti pānīyathālakampi.</p>



<p class="bodytext"><a name="para632"></a><span class="paranum">632</span>. ‘‘Uddharitvā’’ti sāmaññato vuttavacanassa kammāpādānāni dassetuṃ vuttaṃ ‘‘sitthāni udakato’’ti. <span class="bld">Bhinditvā</span>ti cuṇṇavicuṇṇāni katvā. <span class="bld">Bahī</span>ti antaragharato bahi.</p>



<p class="bodytext"><a name="para634"></a><span class="paranum">634</span>. <span class="bld">Setacchattanti</span> <a name="V1.0117"></a> ettha <span class="bld">seta</span>saddo paṇḍarapariyāyoti āha ‘‘paṇḍaracchatta’’nti. <span class="bld">Vatthapaliguṇṭhita</span>nti vatthehi samantato veṭhitaṃ. Setaṃ chattaṃ <span class="bld">setacchattaṃ</span>. Kiḷañjehi kataṃ chattaṃ <span class="bld">kiḷañjacchattaṃ</span>. Paṇṇehi kataṃ chattaṃ <span class="bld">paṇṇacchattaṃ</span>. Maṇḍalena baddhaṃ <span class="bld">maṇḍalabaddhaṃ</span>. Salākāhi baddhaṃ <span class="bld">salākabaddhaṃ. Tānī</span>ti tīṇi chattāni. <span class="bld">Hī</span>ti saccaṃ. Yampi ekapaṇṇacchattanti yojanā. <span class="bld">Etesū</span>ti tīsu chattesu. <span class="bld">Assā</span>ti yassa kassaci gahaṭṭhassa vā pabbajitassa vā. <span class="bld">So</span>ti yo koci gahaṭṭho vā pabbajito vā. <span class="bld">Chattapādukāya vā</span>ti chattadaṇḍanikkhepanāya pādukāya vā. <span class="bld">Etthā</span>ti imasmiṃ sikkhāpade.</p>



<p class="bodytext"><a name="para635"></a><span class="paranum">635</span>. <span class="bld">Majjhimassā</span>ti pamāṇamajjhimassa. ‘‘Catuhatthappamāṇo’’tiiminā catuhatthato ūnātireko daṇḍo na daṇḍo nāmāti dasseti. Daṇḍo pāṇimhi assāti vacanatthaṃ atidisanto āha ‘‘vuttanayenevā’’ti.</p>



<p class="bodytext"><a name="para636"></a><span class="paranum">636</span>. <span class="bld">‘‘Satthapāṇimhī’’</span>ti ettha asi eva adhippetoti āha ‘‘asi’’nti. <span class="bld">Asi</span>nti khaggaṃ.</p>



<p class="bodytext"><a name="para637"></a><span class="paranum">637</span>. ‘‘Āvudhaṃ nāma cāpo kodaṇḍo’’ti pāḷiyaṃ vuttavacanaṃ upalakkhaṇamevāti dassento āha ‘‘āvudhapāṇissāti etthā’’tiādi. Sabbāpi dhanuvikati āvudhanti veditabbāti yojanā. Yathā asiṃ <a name="M0.0138"></a> sannahitvā ṭhito satthapāṇīti saṅkhyaṃ na gacchati, evaṃ dhanuṃ kaṇṭhe paṭimukko āvudhapāṇīti āha ‘‘sace panā’’tiādi, iminā āvudho pāṇinā gahitoyeva āvudhapāṇi nāmāti dassetīti. Chaṭṭho vaggo.</p>



<p class="subhead">7. Pādukavagga-atthayojanā</p>



<p class="bodytext"><a name="para638"></a><span class="paranum">638</span>. <span class="bld">Aṅgulantara</span>nti pādaṅgulavivaraṃ. <span class="bld">Pāduka</span>nti upāhanaviseso. So hi pajjate imāyāti pādukāti vuccati, sā bahupaṭalā cammamayā vā hoti kaṭṭhamayā vā. <span class="bld">Paṭimuñcitvā</span>ti pādukaṃ paṭimuñcītvā.</p>



<p class="bodytext"><a name="para640"></a><span class="paranum">640</span>. Dvīhi janehi gahitoti sambandho. <span class="bld">Vaṃsenā</span>ti veṇunā, yāne nisinnoti sambandho. <span class="bld">Visaṅkharitvā</span>ti vipattiṃ karitvā. <span class="bld">Dvepī</span>ti dhammakathikadhammapaṭiggāhakasaṅkhātā ubhopi janā. <span class="bld">Vaṭṭatī</span>ti desetuṃ vaṭṭati.</p>



<p class="bodytext"><a name="para641"></a><span class="paranum">641</span>. <span class="bld">Sayanagatassā</span>ti <a name="V1.0118"></a> sayanaṃ gatassa, sayane nipannassāti attho. Nipannassa desetuṃ na vaṭṭatīti sambandho.</p>



<p class="bodytext"><a name="para642"></a><span class="paranum">642</span>. Tīsu pallatthikāsu yāya kāyaci pallatthikāya nisinnassa dhammaṃ desetuṃ na vaṭṭatīti dassento āha ‘‘pallatthikāyā’’tiādi.</p>



<p class="bodytext"><a name="para643"></a><span class="paranum">643</span>. Yathā veṭhiyamāne kesanto na dissati, evaṃ veṭhitasīsassāti yojanā.</p>



<p class="bodytext"><a name="para647"></a><span class="paranum">647</span>. Chapakasaddassa ca caṇḍālasaddassa ca vevacanattā vuttaṃ ‘‘caṇḍālassā’’ti. Caṇḍālo hi saṃ sunakhaṃ pacatīti <span class="bld">chapako</span>ti vuccati sakārassa chakāraṃ katvā. Chapakassa esā <span class="bld">chapakī,</span> caṇḍālabhariyā. <span class="bld">Yatrā</span>ti ettha trapaccayo paccatte hotīti āha ‘‘yo hi nāmā’’ti. Yo rājā ucce āsane nisīditvā mantaṃ pariyāpuṇissati nāma, ayaṃ rājā yāva ativiya adhammikoti vuttaṃ hoti. <span class="bld">‘‘Sabbamida’’</span>nti ayaṃ saddo liṅgavipallāsoti āha ‘‘sabbo aya’’nti<a name="M0.0139"></a>. ‘‘Loko’’ti iminā idhasaddassa visayaṃ dasseti. Carimasaddo antimapariyāyo. <span class="bld">Antimo</span>ti ca lāmako. <span class="bld">Lāmako</span>ti ca nāma idha vipattīti āha ‘‘saṅkara’’nti. <span class="bld">Saṅkara</span>nti vipattiṃ. ‘‘Nimmariyādo’’ti iminā ‘‘saṅkaraṃ gato’’ti padānaṃ adhippāyatthaṃ dasseti. Carimaṃ gataṃ <span class="bld">carimagataṃ,</span> sabbo ayaṃ loko carimagatoti attho. Idha ca jātake (jā. 1.4.33) ca kesuci potthakesu ‘‘camarikata’’nti pāṭho atthi, so ayuttoyeva. <span class="bld">Tatthevā</span>ti ambarukkhamūleyeva. <span class="bld">Tesa</span>nti rājabrāhmaṇānaṃ.</p>



<p class="bodytext"><span class="bld">Tatthā</span>ti tissaṃ gāthāyaṃ. <span class="bld">Pāḷiyā</span>ti attano ācārapakāsakaganthasaṅkhātāya pāḷiyā. <span class="bld">Na passare</span>ti ettha resaddo antissa kāriyoti āha ‘‘na passantī’’ti. <span class="bld">Yo cāya</span>nti yo ca ayaṃ. <span class="bld">Ayaṃ</span>saddo padālaṅkāramatto, brāhmaṇoti attho. <span class="bld">Adhīyatī</span>ti ajjhāyati, sikkhatīti attho.</p>



<p class="bodytext"><span class="bld">Tato</span>ti bodhisattena vuttagāthāto paranti sambandho. <span class="bld">Tassā</span>ti gāthāya. <span class="bld">Bho</span>ti bodhisattaṃ āmanteti. ‘‘Bhutto’’ti padassa kammavācakabhāvamāvikātuṃ vuttaṃ ‘‘mayā’’ti. <span class="bld">Assā</span>ti odanassa. Iminā suci parisuddhaṃ maṃsaṃ <span class="bld">sucimaṃsaṃ,</span> tena upasecanamassāti <span class="bld">sucimaṃsūpasecano</span>ti bāhiratthasamāsaṃ dasseti. <span class="bld">Dhamme</span>ti ācāradhamme. <span class="bld">Baddho hutvā</span>ti thaddho hutvā, ayameva vā pāṭho<a name="V1.0119"></a>. <span class="bld">Vaṇṇa</span>saddassa saṇṭhānādike aññe atthe paṭikkhipituṃ vuttaṃ ‘‘pasattho’’ti. <span class="bld">Thomito</span>ti tasseva vevacanaṃ.</p>



<p class="bodytext"><span class="bld">Athā</span>ti anantare. <span class="bld">Na</span>nti brāhmaṇaṃ. <span class="bld">Tassā</span>ti gāthādvayassa. <span class="bld">Brāhmaṇā</span>ti purohitaṃ ālapati. <span class="bld">Sampatī</span>ti sandīṭṭhike. ‘‘Yā vutti vinipātena, adhammacaraṇena vā’’ti padānaṃ sambandhaṃ dassetuṃ vuttaṃ ‘‘nippajjatī’’ti.</p>



<p class="bodytext"><span class="bld">Mahābrahme</span>ti ettha brahmasaddo brāhmaṇavācakoti āha ‘‘mahābrāhmaṇā’’ti. <span class="bld">Aññepī</span>ti rājabrāhmaṇehi aparepi. ‘‘Pacantī’’ti vutte <a name="M0.0140"></a> avinābhāvato ‘‘bhuñjantī’’ti atthopi gahetabboti āha ‘‘pacanti ceva bhuñjanti cā’’ti. ‘‘Na kevala’’ntiādinā <span class="bld">aññepī</span>ti ettha pisaddassa sampiṇḍanatthaṃ dasseti, tvaṃ ācarissasīti sambandho. Puna <span class="bld">tva</span>nti taṃ, upayogatthe cetaṃ paccattavacanaṃ, ‘‘mā bhidā’’tiiminā sambandhitabbaṃ. ‘‘Pāsāṇo’’tiiminā <span class="bld">asma</span>saddo pāsāṇapariyāyoti dasseti. <span class="bld">Tenā</span>ti bhindanahetunā.</p>



<p class="bodytext"><a name="para648"></a><span class="paranum">648</span>. Attano kaṅkhāṭhānassa pucchanaṃ sandhāya vuttaṃ ‘‘na kathetabba’’nti.</p>



<p class="bodytext"><a name="para649"></a><span class="paranum">649</span>. <span class="bld">Samadhurenā</span>ti samaṃ dhurena, samaṃ mukhenāti attho.</p>



<p class="bodytext"><a name="para652"></a><span class="paranum">652</span>. Yaṃ mūlaṃ vā yā sākhā vā gacchatīti yojanā. <span class="bld">Khandhe</span>ti rukkhassa khandhe. <span class="bld">Nikkhamatī</span>ti uccārapassāvo nikkhamati. <span class="bld">Tiṇaṇḍupaka</span>nti tiṇena kataṃ, tiṇamayaṃ vā aṇḍupakaṃ. <span class="bld">Etthā</span>ti uccārapassāvakheḷesu.</p>



<p class="bodytext"><a name="para653"></a><span class="paranum">653</span>. Adhippetaudakaṃ dassetuṃ vuttaṃ ‘‘paribhogaudakamevā’’ti. Sattamo vaggo.</p>



<p class="bodytext"><span class="bld">Etthā</span>ti sekhiyesu. <span class="bld">Sūpabyañjanapaṭicchādane</span>ti sūpabyañjane odanena paṭicchādeti. Samattā sekhiyā.</p>



<p class="subhead">8. Sattādhikaraṇasamatha-atthayojanā</p>



<p class="bodytext"><a name="para655"></a><span class="paranum">655</span>. Saṅkhyaṃ <a name="V1.0120"></a> paricchijjatīti <span class="bld">saṅkhyāparicchedo. Tesa</span>nti catubbidhānamadhikaraṇānaṃ. <span class="bld">Tassā</span>ti tesaṃ khandhakaparivārānaṃ. <span class="bld">Tatthevā</span>ti tesu eva khandhakaparivāresu. <span class="bld">Sabbatthā</span>ti sabbesu sikkhāpadesūti.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Bhikkhuvibhaṅgavaṇṇanāya yojanā samattā.</p>



<p class="centered">Jādilañchitanāmena nekānaṃ vācito mayā.</p>



<p class="centered">Sādhuṃ mahāvibhaṅgassa, samatto yojanānayoti.</p>



<p class="chapter">Bhikkhunīvibhaṅgo</p>



<p class="title">1. Pārājikakaṇḍaatthayojanā</p>



<p class="gatha1">Evaṃ <a name="M0.0141"></a><a name="V1.0121"></a> bhikkhuvibhaṅgassa, katvāna yojanānayaṃ;</p>



<p class="gathalast">Bhikkhunīnaṃ vibhaṅgassa, karissaṃ yojanānayaṃ.</p>



<p class="bodytext"><span class="bld">Yo</span>ti vibhaṅgo. <span class="bld">Vibhaṅgassā</span>ti vibhaṅgo assa. <span class="bld">Assā</span>ti hoti. <span class="bld">Tassā</span>ti bhikkhunīnaṃ vibhaṅgassa. <span class="bld">Yato</span>ti yasmā. Ayaṃ panettha yojanā – bhikkhūnaṃ vibhaṅgassa anantaraṃ bhikkhunīnaṃ yo vibhaṅgo saṅgahito assa, tassa bhikkhunīnaṃ vibhaṅgassa saṃvaṇṇanākkamo patto yato, tato tassa bhikkhunīnaṃ vibhaṅgassa apubbapadavaṇṇanaṃ kātuṃ tāva pārājike ayaṃ saṃvaṇṇanā hotīti. Apubbānaṃ padānaṃ vaṇṇanā <span class="bld">apubbapadavaṇṇanā,</span> taṃ.</p>



<p class="subhead">1. Paṭhamapārājikasikkhāpadaṃ</p>



<p class="bodytext"><a name="para656"></a><span class="paranum">656</span>. ‘‘Tena…pe… sāḷho’’ti ettha ‘‘etthā’’ti pāṭhaseso yojetabbo. Dabbaguṇakiriyājātināmasaṅkhātesu pañcasu saddesu sāḷhasaddassa nāmasaddabhāvaṃ dassetuṃ vuttaṃ ‘‘sāḷhoti tassa nāma’’nti. <span class="bld">Migāramātuyā</span>ti visākhāya. Sā hi migāraseṭṭhinā mātuṭṭhāne ṭhapitattā migāramātā nāma. Navakammaṃ adhiṭṭhātīti <span class="bld">navakammika</span>nti dassento āha ‘‘navakammādhiṭṭhāyika’’nti. ‘‘Paṇḍiccena samannāgatā’’tiiminā paṇḍā vuccati paññā, sā sañjātā imissāti <span class="bld">paṇḍitā</span>ti vacanatthaṃ dasseti. <span class="bld">Veyyattikenā</span>ti visesena añjati pākaṭaṃ gacchatīti <span class="bld">viyatto,</span> puggalo, tassa idaṃ veyyattikaṃ, ñāṇaṃ, tena. ‘‘Paṇḍā’’ti vuttapaññāya ‘‘medhā’’ti vuttapaññāya visesabhāvaṃ dassetuṃ vuttaṃ ‘‘pāḷigahaṇe’’tiādi. ‘‘Medhā’’ti hi vuttapaññā ‘‘paṇḍā’’ti vuttapaññāya viseso hoti satisahāyattā. <span class="bld">Tatrupāyāyā</span>ti aluttasamāso <a name="V1.0122"></a> ‘‘tatramajjhattatā’’tiādīsu (dha. sa. aṭṭha. yevāpanakavaṇṇanā) viya. ‘‘Kammesū’’ti iminā tasaddassa visayaṃ dasseti<a name="M0.0142"></a>. <span class="bld">Kattabbakammupaparikkhāyā</span>ti kattabbakammesu vicāraṇāya. Casaddena ‘‘katākata’’nti padassa dvandavākyaṃ dasseti. <span class="bld">Parivesanaṭṭhāne</span>ti paribhuñjituṃ visanti pavisanti etthāti parivesanaṃ, tameva ṭhānaṃ parivesanaṭṭhānaṃ, tasmiṃ. <span class="bld">Nikūṭe</span>ti ettha kūṭasaṅkhātasikharavirahite okāseti dassento āha ‘‘koṇasadisaṃ katvā dassite gambhīre’’ti. Vityūpasaggo vikāravācako, sarasaddo saddavācakoti āha ‘‘vippakārasaddo’’ti. Carati anenāti <span class="bld">caraṇaṃ</span> pādo, tasmiṃ uṭṭhito gilāno etissāti <span class="bld">caraṇagilānā</span>ti dassento āha ‘‘pādarogena samannāgatā’’ti.</p>



<p class="bodytext"><a name="para657"></a><span class="paranum">657</span>. ‘‘Tintā’’ti iminā <span class="bld">avassuta</span>saddo idha kilinnatthe eva vattati, na aññattheti dasseti. <span class="bld">Assā</span>ti ‘‘avassutā’’tipadassa. Padabhājane vuttanti sambandho. <span class="bld">Tatthā</span>ti padabhājane. Vatthaṃ raṅgajātena rattaṃ viya, tathā kāyasaṃsaggarāgena suṭṭhu rattāti yojanā. ‘‘Apekkhāya samannāgatā’’ti iminā apekkhā etissamatthīti <span class="bld">apekkhavatī</span>ti atthaṃ dasseti. Paṭibaddhaṃ cittaṃ imissanti <span class="bld">paṭibaddhacittā</span>ti dassento āha ‘‘paṭibandhitvā ṭhapitacittā viyā’’ti. <span class="bld">Dutiyapadavibhaṅgepī</span>ti ‘‘avassuto’’ti dutiyapadabhājanepi. Puggalasaddassa sattasāmaññavācakattā purisasaddena viseseti. <span class="bld">Adhoubbha</span>iti nipātānaṃ chaṭṭhiyā samasitabbabhāvaṃ dassetuṃ vuttaṃ ‘‘akkhakānaṃ adho’’tiādi. Nanu yathā idha ‘‘akkhakānaṃ adho’’ti vuttaṃ, evaṃ padabhājanepi vattabbaṃ, kasmā na vuttanti āha ‘‘padabhājane’’tiādi. <span class="bld">Padapaṭipāṭiyā</span>ti ‘‘adho’’ti ca ‘‘akkhaka’’nti ca padānaṃ anukkamena. <span class="bld">Etthā</span>ti adhakkhakaubbhajāṇumaṇḍalesu. <span class="bld">Sādhāraṇapārājikehī</span>ti bhikkhubhikkhunīnaṃ sādhāraṇehi pārājikehi. <span class="bld">Nāmamatta</span>nti nāmameva.</p>



<p class="bodytext"><a name="para659"></a><span class="paranum">659</span>. <span class="bld">Eva</span>nti imāya pāḷiyā vibhajitvāti sambandho. <span class="bld">Tatthā</span>ti ‘‘ubhatoavassute’’tiādivacane. ‘‘Ubhatoavassute’’ti pāṭho mūlapāṭhoyeva, nāññoti dassentena visesamakatvā ‘‘ubhatoavassuteti ubhato avassute’’ti vuttaṃ. <span class="bld">Ubhato</span>ti ettha <a name="M0.0143"></a> ubhasarūpañca tosaddassa chaṭṭhyatthe pavattiñca dassetuṃ vuttaṃ ‘‘bhikkhuniyā ceva purisassa cā’’ti. Tattha bhikkhunīpurisasaddehi ubhasarūpaṃ dasseti. ‘‘Yā’’ti ca ‘‘sa’’iti ca dvīhi saddehi topaccayassa chaṭṭhyatthaṃ, ubhinnaṃ avassutabhāve satīti attho. Bhāvapaccayena vinā bhāvattho ñātabboti āha ‘‘avassutabhāve’’ti. <span class="bld">Yathāparicchinnenā</span>ti ‘‘adhakkhakaṃ, ubbhajāṇumaṇḍala’’nti <a name="V1.0123"></a> yena yena paricchinnena. <span class="bld">Attano</span>ti bhikkhuniyā. <span class="bld">Tassa vā</span>ti purisassa vā. <span class="bld">Idhāpī</span>ti kāyapaṭibaddhena kāyāmasanepi.</p>



<p class="bodytext"><span class="bld">Tatrā</span>ti tesu bhikkhubhikkhunīsu. <span class="bld">Na kāretabbo</span> ‘‘kāyasaṃsaggaṃ sādiyeyyā’’ti avuttattāti adhippāyo. <span class="bld">Acopayamānāpī</span>ti acālayamānāpi, <span class="bld">pi</span>saddo sambhāvanattho, tena copayamānā pagevāti dasseti. <span class="bld">Evaṃ pana satī</span>ti citteneva adhivāsayamānāya sati pana. <span class="bld">Kiriyasamuṭṭhānatā</span>ti imassa sikkhāpadassa kiriyasamuṭṭhānabhāvo. <span class="bld">Tabbahulanayenā</span>ti ‘‘vanacarako (ma. ni. aṭṭha. 2.201; 3.133), saṅgāmāvacaro’’tiādīsu (ma. ni. 2.108) viya tassaṃ kiriyāyaṃ bahulato samuṭṭhānanayena. <span class="bld">Sā</span>ti kiriyasamuṭṭhānatā.</p>



<p class="bodytext"><a name="para660"></a><span class="paranum">660</span>. <span class="bld">Etthā</span>ti ubbhakkhakaadhojāṇumaṇḍalesu.</p>



<p class="bodytext"><a name="para662"></a><span class="paranum">662</span>. <span class="bld">‘‘Ekato avassute’’</span>ti etthāpi topaccayo chaṭṭhyatthe hoti. Sāmaññavacanassāpi visese avaṭṭhānato, visesatthinā ca visesassa anupayojitabbato āha ‘‘bhikkhuniyā evā’’ti. <span class="bld">Tatrā</span>ti ‘‘ekato avassute’’tiādivacane. <span class="bld">‘‘Tathevā’’</span>tiiminā kāyasaṃsaggarāgena avassutoti atthaṃ atidisati. <span class="bld">Catūsū</span>ti methunarāga kāyasaṃsaggarāgagehasitapema suddhacittasaṅkhātesu catūsu. <span class="bld">Yatthā</span>ti yasmiṃ ṭhāne.</p>



<p class="bodytext"><a name="para663"></a><span class="paranum">663</span>. Ayaṃ puriso iti vā itthī iti vā ajānantiyā vāti yojanāti. Paṭhamaṃ.</p>



<p class="subhead">2. Dutiyapārājikasikkhāpadaṃ</p>



<p class="bodytext"><a name="para664"></a><span class="paranum">664</span>. Dutiye <a name="M0.0144"></a> <span class="bld">kacci no sā</span>ti ettha <span class="bld">no</span>saddo nusaddatthoti āha ‘‘kacci nu sā’’ti. <span class="bld">Parivāravipattī</span>ti parijanassa vināsanaṃ. <span class="bld">‘‘Akittī’’</span>ti ettha sammukhā nindaṃ gahetvā <span class="bld">‘‘ayaso’’</span>tiiminā parammukhā nindā gahetabbāti dassetuṃ vuttaṃ ‘‘parammukhagarahā vā’’ti.</p>



<p class="bodytext"><a name="para666"></a><span class="paranum">666</span>. ‘‘Yā pārājikaṃ āpannā’’tiiminā ‘‘sā vā’’ti ettha tasaddassa visayaṃ dasseti. <span class="bld">Catunna</span>nti niddhāraṇatthe cetaṃ sāmivacanaṃ, catūsūti attho. <span class="bld">Pacchā</span>ti sabbapārājikānaṃ pacchā. <span class="bld">Imasmiṃ okāse</span>ti paṭhamatatiyapārājikānamantare ṭhāne. <span class="bld">Ṭhapita</span>nti saṅgītikārehi nikkhittaṃ. <span class="bld">Etthā</span>ti imasmiṃ sikkhāpade. <span class="bld">Tatrā</span>ti duṭṭhullasikkhāpadeti. Dutiyaṃ.</p>



<p class="subhead">3. Tatiyapārājikasikkhāpadaṃ</p>



<p class="bodytext"><a name="para669"></a><span class="paranum">669</span>. Tatiye <a name="V1.0124"></a> <span class="bld">assā</span>ti ‘‘dhammena vinayenā’’ti padassa. Padabhājanaṃ vuttanti sambandho. Ñattisampadā ceva anusāvanasampadā ca satthusāsanaṃ nāmāti dassento āha ‘‘ñatti…pe… sampadāya cā’’ti. <span class="bld">Satthusāsanenā</span>ti ca satthu āṇāya. <span class="bld">Kamma</span>nti ukkhepanīyakammaṃ. <span class="bld">Tatthā</span>ti saṅghe. ‘‘Vacanaṃ nādiyatī’’tiādīsu viya <span class="bld">saṅghaṃ vā nādiyatī</span>ti ettha nādiyanaṃ nāma nānuvattanamevāti āha ‘‘nānuvattatī’’ti. <span class="bld">Tatthā</span>ti saṅghādīsu. <span class="bld">Ayaṃ tāva saṃvāso</span>ti saha bhikkhū vasanti etthāti <span class="bld">saṃvāso</span>ti atthena ayaṃ ekakammādi saṃvāso nāma. ‘‘Saha ayanabhāvenā’’tiiminā saha ayanti pavattantīti <span class="bld">sahāyā</span>ti vacanatthaṃ dasseti. <span class="bld">Te</span>ti bhikkhū. <span class="bld">Yehi cā</span>ti bhikkhūhi ca. <span class="bld">Tassā</span>ti ukkhittakassa. <span class="bld">Tenā</span>ti ukkhittakena. <span class="bld">Attano</span>ti ukkhittakassāti. Tatiyaṃ.</p>



<p class="subhead">4. Catutthapārājikasikkhāpadaṃ</p>



<p class="bodytext"><a name="para675"></a><span class="paranum">675</span>. Catutthe methunarāgena avassutā nādhippetā, kāyasaṃsaggarāgena avassutāvādhippetāti āha ‘‘kāyasaṃsaggarāgena avassutā’’ti<a name="M0.0145"></a>. ‘‘Purisapuggalassā’’tipadaṃ na hatthasaddena sambandhitabbaṃ, gahaṇasaddeneva sambandhitabbanti dassento āha ‘‘yaṃ purisapuggalenā’’tiādi. <span class="bld">Ta</span>nti gahaṇaṃ, ‘‘hatthaggahaṇa’’nti vuttavacanaṃ upalakkhaṇamattamevāti āha ‘‘aññampī’’tiādi. Tattha <span class="bld">‘‘aññampī’’</span>ti hatthagahaṇato itarampi. <span class="bld">Apārājikakkhette</span>ti ubbhakkhake adhojāṇumaṇḍale. <span class="bld">Assā</span>ti ‘‘hatthaggahaṇa’’ntipadassa. <span class="bld">Etthā</span>ti ‘‘asaddhammassa paṭisevanatthāyā’’tipade. <span class="bld">Kāyasaṃsaggo</span>ti kāyasaṃsaggo eva. Tena vuttaṃ ‘‘na methunadhammo’’ti. <span class="bld">Hī</span>ti saccaṃ, yasmā vā. <span class="bld">Etthā</span>ti kāyasaṃsaggagahaṇe. <span class="bld">Sādhaka</span>nti ñāpakaṃ.</p>



<p class="bodytext"><span class="bld">Tissitthiyo</span>ti bhummatthe cetaṃ upayogavacanaṃ. Tīsu itthīsūti hi attho, tisso itthiyo upagantvāti vā yojetabbo. Eseva nayo paratopi. Yaṃ methunaṃ atthi, taṃ na seveti yojanā. <span class="bld">Na seve</span>ti ca na sevati. Tikārassa hi ekāro. <span class="bld">Tayo purise</span>ti tīsu purisesu, te vā upagantvā. <span class="bld">Tayo ca anariyapaṇḍake</span>ti tīsu anariyasaṅkhātesu ubhatobyañjanakesu ca paṇḍakesu ca, te vā upagantvāti yojanā. <span class="bld">Na cācare methunaṃ byañjanasmi</span>nti attano nimittasmiṃ methunaṃ na ca ācarati. Idaṃ anulomapārājikaṃ sandhāya vuttaṃ. <span class="bld">Chejjaṃ siyā methunadhammapaccayā</span>ti <a name="V1.0125"></a> methunadhammakāraṇā chejjaṃ siyā, pārājikaṃ bhaveyyāti attho. <span class="bld">Kusalehī</span>ti pañhāvisajjane chekehi, chekakāmehi vā. Ayaṃ pañho aṭṭhavatthukaṃ sandhāya vutto.</p>



<p class="bodytext">Pañhāvisajjanatthāya cintentānaṃ sedamocanakāraṇattā <span class="bld">‘‘sedamocanagāthā’’</span>ti vuttā. <span class="bld">Virujjhatī</span>ti ‘‘na methunadhammo’’ti vacanena ‘‘chejjaṃ siyā methunadhammapaccayā’’ti vacanaṃ virujjhati, na sametīti attho. Iti ce vadeyya, na virujjhati. Kasmā? Methunadhammassa pubbabhāgattāti yojanā. Iminā methunadhammassa pubbabhāgabhūto kāyasaṃsaggova upacārena tattha methunadhammasaddena vutto, na dvayaṃdvayasamāpattīti dīpeti. <span class="bld">Hi</span>saddo vitthārajotako. Parivāreyeva vuttānīti sambandho. <span class="bld">Vaṇṇāvaṇṇo</span>ti sukkavisaṭṭhi. <span class="bld">Dhanamanuppādāna</span>nti sañcarittaṃ<a name="M0.0146"></a>. <span class="bld">‘‘Iminā pariyāyenā’’</span>ti iminā lesena samīpūpacārenāti attho. <span class="bld">Etenupāyenā</span>ti ‘‘hatthaggahaṇaṃ sādiyeyyā’’tipade vuttaupāyena. <span class="bld">Sabbapadesū</span>ti sabbesu ‘‘saṅghāṭikaṇṇaggahaṇaṃ sādiyeyyā’’tiādīsu padesu. <span class="bld">Api cā</span>ti ekaṃsena, visesaṃ vakkhāmīti adhippāyo. ‘‘Evaṃnāmakaṃ ṭhāna’’nti iminā ‘‘itthaṃnāmaṃ imassa ṭhānassā’’ti vacanatthaṃ dīpeti.</p>



<p class="bodytext"><a name="para676"></a><span class="paranum">676</span>. <span class="bld">Ekantarikāya vā</span>ti ettha vāsaddena dvantarikādīnipi saṅgayhanti. <span class="bld">Yena tenā</span>ti yena vā tena vā. Dviticatuppañcachavatthūni peyyālavasena vā vāsaddena vā gahetabbāni. <span class="bld">Api cā</span>ti kiñca bhiyyo, vattabbavisesaṃ vakkhāmīti adhippāyo. <span class="bld">Etthā</span>ti ‘‘āpattiyo desetvā’’ti vacane. <span class="bld">Hī</span>ti saccaṃ. <span class="bld">Vutta</span>nti parivāre vuttaṃ. <span class="bld">Tatrā</span>ti purimavacanāpekkhaṃ. Desitā āpatti gaṇanūpikāti yojanā. <span class="bld">Ekaṃ</span> vatthuṃ āpannā <span class="bld">yā</span> bhikkhunīti yojanā. <span class="bld">Dhuranikkhepaṃ katvā</span>ti ‘‘imañca vatthuṃ, aññampi ca vatthuṃ nāpajjissāmī’’ti dhuranikkhepaṃ katvā. Yā pana saussāhāva desetīti yojanāti. Catutthaṃ.</p>



<p class="bodytext"><span class="bld">Sādhāraṇā</span>ti bhikkhunīhi sādhāraṇā. <span class="bld">Etthā</span>ti ‘‘uddiṭṭhā kho ayyāyo’’tiādivacane.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Bhikkhunivibhaṅge pārājikakaṇḍavaṇṇanāya yojanā samattā.</p>



<p class="title">2. Saṅghādisesakaṇḍaṃ</p>



<p class="subhead">1. Paṭhamasaṅghādisesasikkhāpada-atthayojanā</p>



<p class="bodytext"><span class="bld">Pārājikānantarassā</span>ti <a name="V1.0126"></a> pārājikānaṃ anantare ṭhapitassa, saṅgītassa vā, saṅghādisesakaṇḍassāti sambandho. <span class="bld">Ayaṃ</span> īdisā <span class="bld">anuttānatthavaṇṇanā</span> anuttānānaṃ padānaṃ atthassa vaṇṇanā <span class="bld">dāni</span> imasmiṃkāle bhavissatīti yojanā.</p>



<p class="bodytext"><a name="para678"></a><span class="paranum">678</span>. Paṭhame <a name="M0.0147"></a> udakaṃ vasitaṃ acchādanaṃ anena katanti <span class="bld">udosito</span>ti vacanatthena bhaṇḍasālā udositaṃ nāmāti dassento āha ‘‘udositanti bhaṇḍasālā’’ti. Ettha hi <span class="bld">uda</span>saddo udakapariyāyo. Saṃyogo na ydttoyeva. <span class="bld">Bhaṇḍasālā</span>ti yānādīnaṃ bhaṇḍānaṃ ṭhapanasālā. <span class="bld">Accāvadathā</span>ti ettha atītyūpasaggo atikkamanattho, ātyūpasaggo dhātvatthānuvattakoti āha ‘‘atikkamitvā vadathā’’ti.</p>



<p class="bodytext"><a name="para679"></a><span class="paranum">679</span>. Ussayavasena vadanaṃ <span class="bld">ussayavādo,</span> soyeva <span class="bld">ussayavādikā</span>ti dassento āha ‘‘ussayavādikā’’tiādi. ‘‘Mānussayavasena kodhussayavasenā’’ti iminā ussayabhedaṃ dasseti. <span class="bld">Sā</span>ti ussayavādikā. <span class="bld">Atthato</span>ti sarūpato. <span class="bld">Etthā</span>ti padabhājane. Aḍḍanaṃ abhiyuñjanaṃ <span class="bld">aḍḍo</span>ti katvā dvinnaṃ janānaṃ aḍḍo vohārikānaṃ vinicchayakāraṇaṃ hoti, tasmā vuttaṃ ‘‘aḍḍoti vohārikavinicchayo vuccatī’’ti, muddhajatatiyakkharoyeva. <span class="bld">Ya</span>nti aḍḍaṃ. <span class="bld">Yatthā</span>ti yasmiṃ kismiṃci ṭhāne. Dvinnaṃ aḍḍakārakānaṃ vohāraṃ jānantīti <span class="bld">vohārikā,</span> akkhadassā, tesaṃ. <span class="bld">Dvīsu janesū</span>ti aḍḍakārakesu janesu dvīsu. <span class="bld">Yo kocī</span>ti aḍḍakārako vā añño vā yo koci.</p>



<p class="bodytext"><span class="bld">Etthā</span>ti ‘‘ekassa ārocetī’’tiādivacane. <span class="bld">Yattha katthacī</span>ti yaṃkiñci ṭhānaṃ āgatepīti sambandho. <span class="bld">Athā</span>ti pacchā. <span class="bld">Sā</span>ti bhikkhunī. <span class="bld">So</span>ti upāsako.</p>



<p class="bodytext">‘‘Kappiyakārakenā’’tipadaṃ ‘‘kathāpetī’’tipade kāritakammaṃ. <span class="bld">Tatthā</span>ti kappiyakārakaitaresu<a name="V1.0127"></a>. Vohārikehi kateti sambandho. <span class="bld">Gatigata</span>nti cirakālapattaṃ. <span class="bld">Sutapubba</span>nti pubbe sutaṃ. <span class="bld">Athā</span>ti sutapubbattā eva. <span class="bld">Te</span>ti vohārikā, dentīti sambandho.</p>



<p class="bodytext"><span class="bld">Paṭhama</span>nti samanubhāsanato pubbaṃ. <span class="bld">Āpattī</span>ti āpajjanaṃ. <span class="bld">Etassā</span>ti saṅghādisesassa. <span class="bld">Ayaṃ hī</span>ti ayaṃ eva, vakkhamāno evāti attho. <span class="bld">Etthā</span>ti padabhājane. <span class="bld">Saha vatthujjhācārā</span>ti vatthujjhācārena saha, vākyameva, na samāso. <span class="bld">Vatthujjhācārā</span>ti karaṇatthe nissakkavacanaṃ daṭṭhabbaṃ<a name="M0.0148"></a>. Tena vuttaṃ ‘‘saha vatthujjhācārenā’’ti. <span class="bld">Bhikkhuni</span>nti āpattimāpannaṃ bhikkhuniṃ. <span class="bld">Saṅghato</span>ti bhikkhunisaṅghamhā. Anīyasaddo hetukattābhidhāyakoti āha ‘‘nissāretīti nissāraṇīyo’’ti. Bhikkhunisaṅghato nissarati, nissāriyati vā anenāti <span class="bld">nissāraṇīyo</span>ti karaṇatthopi yuttoyeva. <span class="bld">Tatthā</span>ti padabhājane. <span class="bld">Ya</span>nti saṅghādisesaṃ. <span class="bld">So</span>ti saṅghādiseso. Padabhājanassa attho kāraṇopacārena daṭṭhabbo. <span class="bld">Hī</span>ti saccaṃ. <span class="bld">Kenacī</span>ti puggalena, na nissārīyatīti sambandho. Tena dhammena karaṇabhūtena, hetubhūtena vā. <span class="bld">So</span>ti dhammo.</p>



<p class="bodytext">Aḍḍakārakamanussehi vuccamānāti yojanā. <span class="bld">Saya</span>nti sāmaṃ. <span class="bld">Tato</span>ti gamanato, paranti sambandho. Bhikkhuniyā vā kataṃ ārocetūti yojanā.</p>



<p class="bodytext"><span class="bld">Dhammika</span>nti dhammena sabhāvena yuttaṃ. <span class="bld">Yathā</span>ti yenākārena. <span class="bld">Ta</span>nti ākāraṃ. <span class="bld">Tatthā</span>ti ‘‘anodissa ācikkhatī’’ti vacane.</p>



<p class="bodytext"><span class="bld">Dhuttādayo</span>ti ādisaddena corādayo saṅgaṇhāti. <span class="bld">Sā</span>ti ācikkhanā. <span class="bld">Ta</span>nti ācikkhanaṃ. <span class="bld">Tesa</span>nti gāmadārakādīnaṃ. <span class="bld">Daṇḍa</span>nti dhanadaṇḍaṃ. <span class="bld">Gīvā hotī</span>ti iṇaṃ hoti. Adhippāye satipīti yojanā. <span class="bld">Tassā</span>ti anācāraṃ carantassa.</p>



<p class="bodytext"><span class="bld">Kevalaṃ hī</span>ti kevalameva. <span class="bld">Ta</span>nti rakkhaṃ. <span class="bld">Kārake</span>ti anācārassa kārake. <span class="bld">Tesa+?</span>Nti kārakānaṃ.</p>



<p class="bodytext"><span class="bld">Tesa</span>nti harantānaṃ. ‘‘Anatthakāmatāyā’’ti iminā bhayādinā vutte natthi dosoti dasseti. <span class="bld">Hī</span>ti laddhadosajotako. <span class="bld">Attano vacanakaraṃ…pe… vattuṃ vaṭṭatī</span>ti attano vacanaṃ ādiyissatīti vutte vacanaṃ anādiyitvā daṇḍe gahitepi natthi doso daṇḍagahaṇassa paṭikkhittattā. <span class="bld">Dāsadāsīvāpiādīna</span>nti ādisaddena khettādayo saṅgayhanti.</p>



<p class="bodytext"><span class="bld">Vuttanayenevā</span>ti <a name="V1.0128"></a> atītaṃ ārabbha ācikkhane vuttanayena eva. ‘‘Āyatiṃ akaraṇatthāyā’’ti iminā anāgataṃ ārabbha odissa ācikkhanaṃ <a name="M0.0149"></a> dasseti. ‘‘Kena evaṃ kata’’nti pucchāya atīte katapubbaṃ pucchati. <span class="bld">Sāpī</span>ti pisaddo vuttasampiṇḍanattho. <span class="bld">Hī</span>ti saccaṃ, yasmā vā.</p>



<p class="bodytext">Vohārikā daṇḍentīti sambandho. <span class="bld">Daṇḍentī</span>ti vadhadaṇḍena ca dhanadaṇḍena ca āṇaṃ karonti.</p>



<p class="bodytext"><span class="bld">Yo cāya</span>nti yo ca ayaṃ. Bhikkhunīnaṃ yo ayaṃ nayo vutto, eseva nayo bhikkhūnampi nayoti yojanā. ‘‘Eseva nayo’’ti vuttavacanameva vitthārento āha ‘‘bhikkhunopi hī’’tiādi. ‘‘Tathā’’tiiminā ‘‘odissā’’tipadaṃ atidisati. <span class="bld">Te cā</span>ti te ca vohārikā. <span class="bld">Hī</span>ti saccaṃ, yasmā vāti. Paṭhamaṃ.</p>



<p class="subhead">2. Dutiyasaṅghādisesasikkhāpadaṃ</p>



<p class="bodytext"><a name="para682"></a><span class="paranum">682</span>. Dutiye varitabbaṃ icchitabbanti <span class="bld">varaṃ,</span> tameva bhaṇḍanti <span class="bld">varabhaṇḍa</span>nti dassento āha ‘‘mahagghabhaṇḍa’’nti. ‘‘Muttā’’tiādinā tassa sarūpaṃ dasseti.</p>



<p class="bodytext"><a name="para683"></a><span class="paranum">683</span>. Āpubbo lokasaddo abhimukhaṃ lokanattho hoti, upubbo uddhaṃ lokanattho, opubbo adho lokanattho, vipubbo ito cito ca vītiharaṇalokanattho, apapubbo āpucchanattho. Idha pana apapubbattā āpucchanatthoti āha ‘‘anāpucchitvā’’ti. Mallagaṇa bhaṭiputta gaṇādikantiādīsu <span class="bld">mallagaṇo</span> nāma nārāyanabhattiko gaṇo. <span class="bld">Bhaṭiputtagaṇo</span> nāma kumārabhattiko gaṇo. Ādisaddena aññampi gāmanigame anusāsituṃ samatthaṃ gaṇaṃ saṅgaṇhāti. Atha vā <span class="bld">mallagaṇo</span>ti mallarājūnaṃ gaṇo. Te hi gaṇaṃ katvā kusinārāyaṃ rajjaṃ anusāsanti, te sandhāya vuttaṃ ‘‘mallagaṇo’’ti. <span class="bld">Bhaṭiputtagaṇo</span>ti licchavigaṇo pariyāyantarena vutto. Licchavirājūnañhi pubbarājāno bhaṭināmakassa jaṭilassa puttā honti, tesaṃ vaṃse pavattā etarahi licchavirājānopi bhaṭiputtāti vuccanti. Jaṭilo pana bārāṇasirañño putte nadisotena vuyhamāne nadito uddharitvā attano <a name="M0.0150"></a> assame puttaṃ katvā bharaṇattā posanattā <span class="bld">bhaṭī</span>ti vuccati, tassa puttattā licchavigaṇo <span class="bld">bhaṭiputto</span>ti vuccati. Tepi gaṇaṃ katvā vesāliyaṃ rajjaṃ anusāsanti, taṃ sandhāya vuttaṃ ‘‘bhaṭiputtagaṇo’’ti. <span class="bld">Dhammagaṇo</span> nāma sāsanadhammabhattiko <a name="V1.0129"></a> gaṇo. <span class="bld">Gandhikaseṇī</span>ti gandhakārānaṃ samajātikānaṃ sippikānaṃ gaṇo. <span class="bld">Dussikaseṇī</span>ti dussakārānaṃ samajātikānaṃ pesakārānaṃ gaṇo. Ādisaddena tacchakaseṇirajakaseṇiādayo saṅgayhanti. <span class="bld">Yattha yatthā</span>ti yasmiṃ yasmiṃ ṭhāne. <span class="bld">Hī</span>ti saccaṃ. <span class="bld">Te evā</span>ti gaṇādayo eva. Puna <span class="bld">te</span>ti gaṇādayo. <span class="bld">Ida</span>nti ‘‘gaṇaṃ vā’’tiādivacanaṃ. <span class="bld">Etthā</span>ti rājādīsu. Saṅghāpucchanameva padhānakāraṇanti āha ‘‘bhikkhunisaṅgho āpucchitabbovā’’ti. <span class="bld">Kappagatika</span>nti kappaṃ gacchatīti kappagatā, sā eva kappagatikā, taṃ.</p>



<p class="bodytext">Kenaci karaṇīyena khaṇḍasīmaṃ agantvā kenaci karaṇīyena bhikkhunīsu pakkantāsūti yojanā. <span class="bld">Nissitakaparisāyā</span>ti antevāsikaparisāya. <span class="bld">Vuṭṭhāpentiyā</span>ti upasampādentiyāti. Dutiyaṃ.</p>



<p class="subhead">3. Tatiyasaṅghādisesasikkhāpadaṃ</p>



<p class="bodytext"><a name="para692"></a><span class="paranum">692</span>. Tatiye dutiyena pādena atikkantamatteti sambandho. Parikkhepārahaṭṭhānaṃ nāma gharūpacārato paṭhamaleḍḍupāto. Saṅkhepato vuttamatthaṃ vitthārato dassento āha <span class="bld">‘‘api cetthā’’</span>tiādi. <span class="bld">Etthā</span>ti imasmiṃ sikkhāpade. <span class="bld">Upacāre vā</span>ti aparikkhittassa gāmassa parikkhepārahaṭṭhāne vā. <span class="bld">Tato</span>ti gāmantarato, khaṇḍapākārena vā vatichiddena vā pavisitunti sambandho.</p>



<p class="bodytext">Sambaddhā vati etesanti <span class="bld">sambaddhavatikā,</span> dve gāmā. <span class="bld">Vihāra</span>nti bhikkhunivihāraṃ. <span class="bld">Tato pana gāmato</span>ti tato itaragāmato pana, nikkhantāya bhikkhuniyā ṭhātabbanti sambandho. <span class="bld">Ussāraṇā vā</span>ti manussānaṃ ussāraṇā vā.</p>



<p class="bodytext"><span class="bld">Janā</span>ti <a name="M0.0151"></a> gāmabhojakā janā. <span class="bld">Ekaṃ gāma</span>nti yaṃkiñci icchitaṃ ekaṃ gāmaṃ. <span class="bld">Tato</span>ti gāmato. ‘‘Kasmā’’ti imāya pucchāya ‘‘viharato ekaṃ gāmaṃ gantuṃ vaṭṭatī’’ti vacanassa kāraṇaṃ pucchati. ‘‘Vihārassa catugāmasādhāraṇattā’’tiiminā visajjanena taṃ pucchaṃ visajjeti.</p>



<p class="bodytext"><span class="bld">Yatthā</span>ti yassaṃ nadiyaṃ. Uttarantiyā ekadvaṅgulamattampi antaravāsako temiyati, sā nadī nāmāti yojanā. Yathā nivasiyamānāya timaṇḍalapaṭicchādanaṃ hoti, evaṃ nivatthāyāti yojanā<a name="V1.0130"></a>. Bhikkhuniyā uttarantiyā antaravāsakoti sambandho. <span class="bld">Yattha katthacī</span>ti yasmiṃ kismiṃci ṭhāne. ‘‘Setunā gacchati, anāpattī’’tiiminā padasā uttarantiyā eva āpattīti dasseti. <span class="bld">Uttaraṇakāle</span>ti nadito uttaraṇakāle. <span class="bld">Ākāsagamana</span>nti iddhiyā gamanaṃ. Ādisaddena hatthipiṭṭhiādayo saṅgaṇhāti. <span class="bld">Akkamantiyā</span>ti atikkamantiyā. <span class="bld">Etthā</span>ti dvīsu tīsu bhikkhunīsu. <span class="bld">Orimatīramevā</span>ti apāratīrameva. <span class="bld">Tameva tīra</span>nti orimatīrameva. <span class="bld">Paccuttaratī</span>ti paṭinivattitvā uttarati.</p>



<p class="bodytext">Kurumānā bhikkhunī karotīti yojanā. <span class="bld">Assā</span>ti bhikkhuniyā ajānantiyā eva cāti sambandho, anādare cetaṃ sāmivacanaṃ. <span class="bld">Atha panā</span>ti athasaddo yadipariyāyo, kiriyāpadena yojetabbo. Atha acchati, atha na otaratīti attho. <span class="bld">Acchatī</span>ti vasati. <span class="bld">Hī</span>ti saccaṃ. <span class="bld">Idhā</span>ti ‘‘ekā vā rattiṃ vippavaseyyā’’tipade.</p>



<p class="bodytext"><span class="bld">Evaṃ vuttalakkhaṇamevā</span>ti evaṃ abhidhammapariyāyena vuttalakkhaṇameva. <span class="bld">Taṃ paneta</span>nti taṃ pana araññaṃ. <span class="bld">Tenevā</span>ti āpannahetunā eva. <span class="bld">Aṭṭhakathāya</span>nti mahāaṭṭhakathāyaṃ. Bhikkhunīsu pavisantīsūti sambandho, niddhāraṇatthe cetaṃ bhummavacanaṃ. <span class="bld">Etthā</span>ti dassanūpacārasavanūpacāresu. Yattha okāse ṭhitaṃ dutiyikā passati, so okāso <span class="bld">dassanūpacāro nāmā</span>ti yojanā. <span class="bld">Sāṇipākārantarikāpī</span>ti sāṇipākārena byavahikāpi. Yattha okāse ṭhitā…pe… saddaṃ suṇāti, so okāso <span class="bld">savanūpacāro</span> nāmāti yojanā. <span class="bld">Maggamūḷhasaddenā</span>ti magge mūḷhānaṃ saddena. <span class="bld">Dhammassavanārocanasaddenā</span>ti dhammassavanatthāya ārocanānaṃ saddena. Maggamūḷhasaddena saddāyantiyā saddaṃ suṇāti viya <a name="M0.0152"></a> ca dhammassavanārocanasaddena saddāyantiyā saddaṃ suṇāti viya ca ‘‘ayye’’ti saddāyantiyā saddaṃ suṇātīti yojanā. <span class="bld">Saddāyantiyā</span>ti saddaṃ karontiyā. Nāmadhātu hesā. <span class="bld">Evarūpe</span>ti ‘‘maggamūḷhasaddena viyā’’tiādinā vutte evarūpe.</p>



<p class="bodytext"><span class="bld">Titthāyatanaṃ saṅkantā vā</span>ti titthīnaṃ vāsaṭṭhānaṃ saṅkantā vā. Iminā <span class="bld">‘‘pakkhasaṅkantā’’</span>ti ettha pakkhasaddassa paṭipakkhavācakattā tena sāsanapaṭipakkhā titthiyā eva gahetabbāti dasseti. <span class="bld">Titthiyā</span> hi sāsanassa paṭipakkhā hontīti. Tatiyaṃ.</p>



<p class="subhead">4. Catutthasaṅghādisesasikkhāpadaṃ</p>



<p class="bodytext"><a name="para694"></a><span class="paranum">694</span>. Catutthe pādassa ṭhapanakaṃ pīṭhaṃ <span class="bld">pādapīṭhaṃ</span>. Pādassa ṭhapanakā kathalikā <span class="bld">pādakathalikā</span>ti <a name="V1.0131"></a> dassento āha ‘‘pādapīṭhaṃ nāmā’’tiādi. <span class="bld">Anaññāyā</span>ti ettha yakāro tvāpaccayassa kāriyoti āha ‘‘ajānitvā’’ti. <span class="bld">Netthāravatte</span>ti ukkhepanīyakammato nittharaṇakāraṇe vatte. ‘‘Vattamāna’’ntiiminā ‘‘vattanti’’nti ettha antapaccayaṃ nayena dassetīti. Catutthaṃ.</p>



<p class="subhead">5. Pañcamasaṅghādisesasikkhāpadaṃ</p>



<p class="bodytext"><a name="para701"></a><span class="paranum">701</span>. Pañcame <span class="bld">‘‘ekato avassute’’</span>ti ettha heṭṭhā vuttanayena ‘‘ekato’’ti sāmaññato vuttepi bhikkhuniyā eva gahetabbabhāvañca topaccayassa chaṭṭhutthe pavattabhāvañca avassubhapade bhāvatthañca dassetuṃ vuttaṃ ‘‘bhikkhuniyā avassutabhāvo daṭṭhabbo’’ti. <span class="bld">Eta</span>nti ‘‘bhikkhuniyā avassutabhāvo’’ti vacanaṃ. <span class="bld">Ta</span>nti avacanaṃ. <span class="bld">Pāḷiyā</span>ti imāya sikkhāpadapāḷiyāti. Pañcamaṃ.</p>



<p class="subhead">6. Chaṭṭhasaṅghādisesasikkhāpadaṃ</p>



<p class="bodytext"><a name="para705"></a><span class="paranum">705</span>. Chaṭṭhe <span class="bld">yato tva</span>nti ettha kāraṇatthe topaccayoti āha <span class="bld">‘‘yasmā’’</span>ti. <span class="bld">Kassā hontī</span>ti uyyojikāuyyojitāsu kassā bhikkhuniyā hontīti yojanā. <span class="bld">Na</span> <a name="M0.0153"></a> <span class="bld">detī</span>ti uyyojikā uyyojitāya na deti. <span class="bld">Na paṭiggaṇhātī</span>ti uyyojitā uyyojikāya hatthato na paṭiggaṇhāti. <span class="bld">Paṭiggaho tena na vijjatī</span>ti teneva kāraṇena uyyojikāya hatthato uyyojitāya paṭiggaho na vijjati. <span class="bld">Āpajjati garukaṃ, na lahuka</span>nti evaṃ santepi uyyojikā garukameva saṅghādisesāpattiṃ āpajjati, na lahukaṃ. <span class="bld">Tañcā</span>ti taṃ āpajjanañca. <span class="bld">Paribhogapaccayā</span>ti uyyojikāya paribhogasaṅkhātā kāraṇāti ayaṃ gāthāyattho.</p>



<p class="bodytext"><span class="bld">Itarissā panā</span>ti uyyojitāya pana bhikkhuniyā. <span class="bld">Paṭhamasikkhāpade</span>ti pañcamasikkhāpade. Pañcamasikkhāpadañhi iminā sikkhāpadena yugaḷabhāvena sadisattā imaṃ upādāya paṭhamanti vuttanti. Chaṭṭhaṃ.</p>



<p class="subhead">7. Sattamasaṅghādisesasikkhāpadaṃ</p>



<p class="bodytext"><a name="para709"></a><span class="paranum">709</span>. Sattame <a name="V1.0132"></a> <span class="bld">yāvatatiyakapadattho</span>ti ‘‘yāvatatiyaka’’nti uccāritassa padassa attho veditabboti sambandhoti. Sattamaṃ.</p>



<p class="subhead">8. Aṭṭhamasaṅghādisesasikkhāpadaṃ</p>



<p class="bodytext"><a name="para715"></a><span class="paranum">715</span>. Aṭṭhame <span class="bld">kismiṃcideva adhikaraṇe</span>ti niddhāraṇīyassa niddhāraṇasamudāyena avinābhāvato āha ‘‘catunna’’nti. Kasmā pana niddhāraṇasamudāyaniddhāraṇīyabhāvena vuttaṃ, nanu padabhājane cattāripi adhikaraṇāni vuttānīti āha ‘‘padabhājane panā’’tiādīti. Aṭṭhamaṃ.</p>



<p class="subhead">9. Navamasaṅghādisesasikkhāpadaṃ</p>



<p class="bodytext"><a name="para723"></a><span class="paranum">723</span>. Navame <span class="bld">saṃsaṭṭha</span>saddo missapariyāyoti āha ‘‘missībhūtā’’ti. ‘‘Ananulomenā’’tiiminā <span class="bld">‘‘ananulomikenā’’</span>ti ettha ikasaddo svatthoti dasseti. Koṭṭanañca pacanañca gandhapisanañca mālāganthanañca. Ādisaddena aññepi ananulomike kāyike saṅgaṇhāti. Sāsanāharaṇañca paṭisāsanaharaṇañca sañcarittañca. Ādisaddena aññepi ananulomike vācasike saṅgaṇhāti. <span class="bld">Etāsa</span>nti bhikkhunīnaṃ. <span class="bld">Siloko</span>ti yasoti. Navamaṃ.</p>



<p class="subhead">10. Dasamasaṅghādisesasikkhāpadaṃ</p>



<p class="bodytext"><a name="para727"></a><span class="paranum">727</span>. Dasame <a name="M0.0154"></a> <span class="bld">evācārā</span>ti ettha niggahitalopavasena sandhīti āha ‘‘evaṃācārā’’ti. ‘‘Yādiso’’tiādinā evaṃsaddassa nidassanādīsu (abhidhānappadīpikāyaṃ 1186 gāthāyaṃ) ekādasasu atthesu upamatthaṃ dasseti. <span class="bld">Sabbatthā</span>ti ‘‘evaṃsaddā evaṃsilokā’’ti sabbesu padesu. <span class="bld">Uññāyā</span>ti ettha okāraviparīto ukāroti āha ‘‘avaññāyā’’ti. ‘‘Nīcaṃ katvā jānanāyā’’ti iminā avasaddo nīcattho, ñādhātu avabodhanatthoti dasseti. ‘‘Paribhavaññāyā’’ti vattabbe uttarapadalopavasena <span class="bld">‘‘paribhavenā’’</span>ti vuttanti āha ‘‘paribhavitvā jānanenā’’ti. <span class="bld">Akkhantiyā</span>ti ettha sahanakhantiyevādhippetā, neva anulomakhanti, na diṭṭhinijjhānakkhantīti dassento āha ‘‘asahanatāyā’’ti. <span class="bld">Vebhassiyā</span>ti ettha visesena bhāseti <a name="V1.0133"></a> obhāsetīti vibhāso ānubhāvo, vibhāso imassa saṅghassa atthīti vibhasso saṅgho, bahvatthe ca atisayatthe ca sapaccayo hoti. Kasmā? Mantupaccayatthattā ‘‘lomaso’’tiādīsu (jā. 1.14.57) viya, bahuānubhāvo atisayaānubhāvo saṅghoti vuttaṃ hoti, saṃyogaparattā ākārassa rasso. Vibhassassa bhāvo vebhassiyaṃ, bahuānubhāvo atisayaānubhāvoyeva. Iti imamatthaṃ dassento āha ‘‘balavabhassabhāvenā’’ti. Tattha balavaiti padena mantuatthe pavattassa sappaccayassa bahvatthañca atisayatthañca dasseti, bhāvaiti padena ṇiyapaccayassa bhāvatthaṃ, enaiti padena nissakkavacanassa karaṇatthe pavattabhāvaṃ dasseti. Tamevatthamāvikaronto āha ‘‘attano balavappakāsanenā’’ti. Tattha <span class="bld">attano</span>ti attasaṅkhātassa saṅghassa. <span class="bld">Balavappakāsanenā</span>ti bahuānubhāvappakāsanena, atisayaānubhāvappakāsanena vā. Balavappakāsanaṃ nāma atthato paresaṃ samutrāsanamevāti āha ‘‘samutrāsanenāti attho’’ti. <span class="bld">Dubbalabhāvenā</span>ti ettha bhāvaitipadena ṇyapaccayassa bhāvatthaṃ, enaitipadena <a name="M0.0155"></a> nissakkavacanassa karaṇatthaṃ dassetīti daṭṭhabbaṃ. <span class="bld">Sabbatthā</span>ti ‘‘uññāyā’’tiādīsu sabbesu padesu. Casaddo luttaniddiṭṭhoti āha ‘‘evaṃ samuccayattho daṭṭhabbo’’ti. <span class="bld">Viviccathā</span>ti ettha vītyūpasaggo vināsaddattho, vicadhātu sattatthoti āha ‘‘vinā hothā’’ti. Dasamaṃ.</p>



<p class="bodytext">Anantarā pakkhipitvāti sambandho. Mahāvibhaṅgato āharitāni imāni tīṇi sikkhāpadānīti yojanā. Nava paṭhamāpattikā veditabbāti sambandho. Sabbepi dhammāti yojanā. <span class="bld">Etthā</span>ti ‘‘uddiṭṭhā kho’’tiādipāṭhe. <span class="bld">Taṃ panā</span>ti pakkhamānattaṃ panāti.</p>



<p class="centered">Iti samantapāsādikāya vinayasaṃvaṇṇanāya</p>



<p class="bodytext">Bhikkhunivibhaṅge</p>



<p class="centered">Sattarasakavaṇṇanāya yojanā samattā.</p>



<p class="title">3. Nissaggiyakaṇḍaṃ</p>



<p class="subhead">1. Paṭhamanissaggiyapācittiyasikkhāpada-atthayojanā</p>



<p class="bodytext">Tiṃsa nissaggiyā ye dhammā bhikkhunīnaṃ bhagavatā pakāsitā, tesaṃ dhammānaṃ <span class="bld">dāni</span> imasmiṃ kāle ayaṃ saṃvaṇṇanākkamo bhavatīti yojanā.</p>



<p class="bodytext"><a name="para733"></a><span class="paranum">733</span>. Paṭhame <a name="V1.0134"></a> <span class="bld">āmattikāpaṇa</span>nti ettha āmattasaddo bhājanapariyāyoti āha ‘‘bhājanānī’’ti. Bhājanāni hi amanti paribhuñjitabbabhāvaṃ gacchantīti <span class="bld">‘‘amattānī’’</span>ti vuccanti. Amattāni vikkiṇantīti <span class="bld">‘‘āmattikā’’</span>ti vacanatthaṃ dassento āha <span class="bld">‘‘tānī’’</span>tiādi. <span class="bld">Tesa</span>nti āmattikānaṃ. <span class="bld">Taṃ vā</span>ti āmattikāpaṇaṃ vā.</p>



<p class="bodytext"><a name="para734"></a><span class="paranum">734</span>. ‘‘Sannidhi’’nti iminā saṃnipubbo cisaddo ucinanatthoti dasseti. <span class="bld">Hi</span>saddo visesajotako. <span class="bld">Tatthā</span>ti mahāvibhaṅge. <span class="bld">Idhā</span>ti bhikkhunivibhaṅge.</p>



<p class="bodytext"><span class="bld">Idampī</span>ti idaṃ sikkhāpadampi. Pisaddo mahāvibhaṅgasikkhāpadaṃ apekkhatīti. Paṭhamaṃ.</p>



<p class="subhead">2. Dutiyanissaggiyapācittiyasikkhāpadaṃ</p>



<p class="bodytext"><a name="para738"></a><span class="paranum">738</span>. Dutiye <a name="M0.0156"></a> ahatacoḷānampi sedamalādikilinne virūpattā ‘‘jiṇṇacoḷā’’ti vuttaṃ. ‘‘Api ayyāhī’’tiiminā ‘‘apa ayyāhī’’tipadavibhāgaṃ nivatteti.</p>



<p class="bodytext"><a name="para740"></a><span class="paranum">740</span>. Sabbampi etaṃ cīvaranti yojanā. <span class="bld">Evaṃ paṭiladdha</span>nti evaṃ nissajjitvā laddhaṃ. <span class="bld">Yathādāneyevā</span>ti yathā dāyakehi dinnaṃ, tasmiṃ dāneyeva upanetabbaṃ, akālacīvareyeva pakkhipitabbanti atthoti. Dutiyaṃ.</p>



<p class="subhead">3. Tatiyanissaggiyapācittiyasikkhāpadaṃ</p>



<p class="bodytext"><a name="para743"></a><span class="paranum">743</span>. Tatiye <span class="bld">handa</span>saddo vavassaggatthe nipātoti āha ‘‘handāti gaṇhā’’ti. Bahūni nissaggiyānīti sambandho. <span class="bld">Saṃharitvā</span>ti visuṃ visuṃ saṅgharitvāti. Tatiyaṃ.</p>



<p class="subhead">4. Catutthanissaggiyapācittiyasikkhāpadaṃ</p>



<p class="bodytext"><a name="para748"></a><span class="paranum">748</span>. Catutthe kiṇāti anenāti <span class="bld">kaya</span>nti vacanatthena mūlaṃ kayaṃ nāmāti āha ‘‘mūlenā’’ti. <span class="bld">Sā</span>ti thullanandā, āha kirāti sambandho. Ñādhātuyā avabodhanatthato aññampi <span class="bld">ñā</span>dhātuyā yācanatthaṃ dassento āha ‘‘yācitvā vā’’ti.</p>



<p class="bodytext"><a name="para752"></a><span class="paranum">752</span>. <span class="bld">Ya</span>nti <a name="V1.0135"></a> sabbitelādi. <span class="bld">Taññevā</span>ti sabbitelādimeva. <span class="bld">Yamaka</span>nti sabbiṃ saha telena yugaḷaṃ katvā. <span class="bld">Vejjenā</span>ti bhisakkena. So hi āyubbedasaṅkhātaṃ vijjaṃ jānātīti <span class="bld">vejjo</span>ti ca rogañca tassa nidānañca bhesajjañca vidati jānātītipi <span class="bld">vejjo</span>ti ca vuccati. <span class="bld">Tato</span>ti vejjena vuttakāraṇā. <span class="bld">Kahāpaṇassā</span>ti kahāpaṇena, ābhatanti sambandhoti. Catutthaṃ.</p>



<p class="subhead">5. Pañcamanissaggiyapācittiyasikkhāpadaṃ</p>



<p class="bodytext"><a name="para753"></a><span class="paranum">753</span>. Pañcame <span class="bld">sā</span>ti sikkhamānā. <span class="bld">Aya</span>nti sikkhamānā. <span class="bld">Addhā</span>ti ekaṃsena. <span class="bld">‘‘Cetāpetvā’’</span>ti ettha citisaddo jānanatthoti āha ‘‘jānāpetvā’’ti. Pañcamaṃ.</p>



<p class="subhead">6. Chaṭṭhanissaggiyapācittiyasikkhāpadaṃ</p>



<p class="bodytext"><a name="para758"></a><span class="paranum">758</span>. Chaṭṭhe <a name="M0.0157"></a> chandaṃ uppādetvā gahitaṃ <span class="bld">chandaka</span>nti vacanatthaṃ dassento āha ‘‘chandaka’’ntiādi. <span class="bld">Dhammakicca</span>nti puññakaraṇīyaṃ. <span class="bld">Dhamma</span>saddo hettha puññavācako. <span class="bld">Ya</span>nti vatthuṃ. <span class="bld">Paresa</span>nti attanā aññesaṃ. <span class="bld">‘‘Eta’’</span>nti ‘‘chandaka’’nti etaṃ nāmaṃ. ‘‘Aññassatthāya dinnenā’’tiiminā aññassa attho <span class="bld">aññadattho,</span> dakāro padasandhikaro, tadatthāya dinno <span class="bld">aññadatthiko</span>ti vacanatthaṃ dasseti. ‘‘Aññaṃ uddisitvā dinnenā’’tiiminā aññaṃ uddisitvā dinnaṃ <span class="bld">aññuddisika</span>nti vacanatthaṃ dasseti. ‘‘Saṅghassa pariccattenā’’ti iminā saṅghassa pariccatto <span class="bld">saṅghiko</span>ti vacanatthaṃ dasseti.</p>



<p class="bodytext"><a name="para762"></a><span class="paranum">762</span>. <span class="bld">Yadatthāyā</span>ti yesaṃ cīvarādīnaṃ atthāya. Yasaddena samāsabhāvato pubbe niggahitāgamo hoti. <span class="bld">Ta</span>nti cīvarādikaṃ. <span class="bld">Tumhehī</span>ti dāyake sandhāya vuttaṃ. <span class="bld">Upaddavesū</span>ti dubbhikkhādiupasaggesu. <span class="bld">Yaṃ vā taṃ vā</span>ti cīvaraṃ vā aññe vā piṇḍapātādiketi yaṃ vā taṃ vāti. Chaṭṭhaṃ.</p>



<p class="subhead">7. Sattamanissaggiyapācittiyasikkhāpadaṃ</p>



<p class="bodytext"><a name="para764"></a><span class="paranum">764</span>. Sattame <span class="bld">saññācikenā</span>ti ettha saṃsaddassa sayamatthe pavattibhāvaṃ dassetuṃ vuttaṃ ‘‘sayaṃ yācitakenā’’ti. <span class="bld">Etadevā</span>ti ‘‘saññācikenā’’ti padameva. <span class="bld">Etthā</span>ti imasmiṃ sikkhāpadeti. Sattamaṃ.</p>



<p class="subhead">8. Aṭṭhamanissaggiyapācittiyasikkhāpadaṃ</p>



<p class="bodytext"><a name="para769"></a><span class="paranum">769</span>. Aṭṭhame <a name="V1.0136"></a> <span class="bld">gaṇassā</span>ti bhikkhunigaṇassa. Iminā <span class="bld">‘‘mahājanikenā’’</span>ti ettha bhikkhunigaṇova mahājanoti adhippetoti dīpetīti. Aṭṭhamaṃ.</p>



<p class="subhead">9. Navamanissaggiyapācittiyasikkhāpadaṃ</p>



<p class="bodytext"><a name="para774"></a><span class="paranum">774</span>. Navame <span class="bld">ito</span>ti imasmā aṭṭhamasikkhāpadato. <span class="bld">Adhikatara</span>nti atirekataranti. Navamaṃ.</p>



<p class="subhead">10. Dasamanissaggiyapācittiyasikkhāpadaṃ</p>



<p class="bodytext"><a name="para778"></a><span class="paranum">778</span>. Dasame <a name="M0.0158"></a> ‘‘vinassatī’’tiiminā <span class="bld">‘‘undriyatī’’</span>ti ettha udidhātuyā nassanatthaṃ dasseti dhātūnamanekatthattā. <span class="bld">Paripatatī</span>ti parigalitvā patati. Iminā nassanākāraṃ dasseti. <span class="bld">Ettakamevā</span>ti etaṃ parimāṇaṃ dvipadamevāti. Dasamaṃ.</p>



<p class="subhead">11. Ekādasamanissaggiyapācittiyasikkhāpadaṃ</p>



<p class="bodytext"><a name="para784"></a><span class="paranum">784</span>. Ekādasame <span class="bld">garupāvuraṇaṃ</span> nāma sītakāle pāvuraṇavatthanti dassento āha ‘‘sītakāle pāvuraṇa’’nti. Sītakāle hi manussā thūlapāvuraṇaṃ pārupanti. ‘‘Catukkaṃsaparama’’nti ettha <span class="bld">kaṃsa</span>saddo bhuñjanapatte ca suvaṇṇādilohavisese ca catukahāpaṇe cāti tīsu atthesu dissati, idha pana catukahāpaṇe vattatīti dassento āha ‘‘kaṃso nāma catukkahāpaṇiko hotī’’ti. Catukkaṃsasaṅkhātaṃ paramaṃ imassāti <span class="bld">catukkaṃsaparamaṃ,</span> soḷasakahāpaṇagghanakaṃ pāvuraṇanti atthoti. Ekādasamaṃ.</p>



<p class="subhead">12. Dvādasamanissaggiyapācittiyasikkhāpadaṃ</p>



<p class="bodytext"><a name="para789"></a><span class="paranum">789</span>. Dvādasame <span class="bld">lahupāvuraṇaṃ</span> nāma uṇhakāle pāvuraṇavatthanti dassento āha ‘‘uṇhakāle pāvuraṇa’’nti. Uṇhakāle hi manussā sukhumapāvuraṇaṃ pārupantīti. Dvādasamaṃ.</p>



<p class="bodytext">Nissaggiyānaṃ <a name="V1.0137"></a> tiṃsabhāvaṃ dassento āha ‘‘mahāvibhaṅge’’tiādi. Cīvaravaggato apanetvāti sambandho. <span class="bld">Aññadatthikānī</span>ti aññadatthikapadena vuttāni sikkhāpadāni. <span class="bld">Itī</span>ti evaṃ. <span class="bld">Ekatopaññattānī</span>ti ekasseva paññattāni, <span class="bld">ubhatopaññattānī</span>ti ubhayesaṃ paññattāni. <span class="bld">Etthā</span>ti ‘‘uddiṭṭhā kho’’tiādivacaneti.</p>



<p class="centered">Iti samantapāsādikāya vinayasaṃvaṇṇanāya</p>



<p class="bodytext">Bhikkhunivibhaṅge</p>



<p class="centered">Tiṃsakavaṇṇanāya yojanā samattā.</p>



<p class="title">4. Pācittiyakaṇḍaṃ</p>



<p class="title">1. Lasuṇavaggo</p>



<p class="subhead">1. Paṭhamasikkhāpada-atthayojanā</p>



<p class="bodytext"><span class="bld">Tiṃsakānantaraṃ</span> <a name="M0.0159"></a> tiṃsakānaṃ anantare kāle <span class="bld">chasaṭṭhisatasaṅgahā</span> chauttarasaṭṭhiadhikasatehi sikkhāpadehi saṅgahitā ye dhammā saṅgītikārehi saṅgītā, <span class="bld">dāni</span> imasmiṃ kāle tesampi dhammānaṃ ayaṃ vaṇṇanā hotīti yojanā.</p>



<p class="bodytext"><a name="para793"></a><span class="paranum">793</span>. <span class="bld">Tatthā</span>ti tesu chasaṭṭhisatasaṅgahesu sikkhāpadesu, paṭhamasikkhāpadeti sambandho. ‘‘Dve tayo’’ti ettha vāsaddo luttaniddiṭṭhoti āha ‘‘dve vā tayo vā’’ti. <span class="bld">Phoṭalake</span>ti kande, miñje vā. <span class="bld">Eta</span>nti ‘‘gaṇḍike’’ti etaṃ nāmaṃ. ‘‘Pamāṇa’’ntiiminā <span class="bld">matta</span>saddo pamāṇatthova, na appattho, nāpi avadhāraṇatthoti dasseti. <span class="bld">Lasuṇa</span>nti setavaṇṇamūlaṃ mahākandaṃ. Mahākando hi byañjanasampākādīsu āmagandhānaṃ abhibhavanattā lasīyati kantīyatīti <span class="bld">lasuṇa</span>nti vuccati.</p>



<p class="bodytext"><span class="bld">Suvaṇṇahaṃsayoni</span>nti suvaṇṇamayena pattena yuttaṃ haṃsayoniṃ. <span class="bld">Jātissaro</span>ti jātiṃ bhavaṃ sarati <a name="V1.0138"></a> jānātīti jātissaro. <span class="bld">Athā</span>ti jātissarassa nipphannattā. Nipphannattho hi athasaddo. <span class="bld">Pubbasinehenā</span>ti pubbe manussabhave bhāvitena sinehena. <span class="bld">Tāsa</span>nti pajāpatiyā ca tissannaṃ dhītarānañca. <span class="bld">Taṃ panā</span>ti pattaṃ pana.</p>



<p class="bodytext"><a name="para795"></a><span class="paranum">795</span>. <span class="bld">Magadhesū</span>ti magadharaṭṭhe ṭhitesu janapadesu. <span class="bld">Hī</span>ti saccaṃ, yasmā vā. <span class="bld">Idhā</span>ti ‘‘lasuṇaṃ khādeyyā’’tipade. <span class="bld">Tampī</span>ti māgadhakampi. <span class="bld">Gaṇḍikalasuṇamevā</span>ti gaṇḍo phoṭo etassatthīti gaṇḍikaṃ. Gaṇḍasaddo hi phoṭapariyāyo, bahutthe ikapaccayo. Bahugaṇḍikalasuṇanti hi vuttaṃ hoti. Gaṇḍasaddo hi phoṭe ca kapole cāti dvīsu atthesu vattati, idha pana phoṭe vattatīti daṭṭhabbaṃ. Potthakesu pana oṭṭhajena catutthakkharena pāṭho atthi, so vīmaṃsitvā gahetabbo. Bahūsu hi pubbapotthakesu <a name="M0.0160"></a> kaṇṭhajo tatiyakkharo ca oṭṭhajo catutthakkharo cāti dve akkharā aññamaññaṃ parivattitvā tiṭṭhanti. <span class="bld">Na ekadvitimiñjaka</span>nti ekamiñjo palaṇḍuko na hoti, dvimiñjo bhañjanako na hoti, timiñjo haritako na hotīti attho. Kurundiyaṃ pana vuttanti sambandho. <span class="bld">Saṅkhāditvā</span>ti dantehi cuṇṇavicuṇṇaṃ katvā.</p>



<p class="bodytext"><a name="para797"></a><span class="paranum">797</span>. <span class="bld">Palaṇḍuko</span>ti sukandako eko lasuṇaviseso. <span class="bld">Bhañjanakā</span>dīni lokasaṅketopadesato daṭṭhabbāni. <span class="bld">Hī</span>ti saccaṃ. <span class="bld">Tassā</span>ti cāpalasuṇassa. <span class="bld">Sabhāvenevā</span>ti sūpasampākādiṃ vinā attano sabhāvato eva. <span class="bld">Ta</span>nti māgadhakaṃ, pakkhipitunti sambandho. <span class="bld">Hī</span>ti saccaṃ. <span class="bld">Yattha katthacī</span>ti yesu kesucīti. Paṭhamaṃ.</p>



<p class="subhead">2. Dutiyasikkhāpadaṃ</p>



<p class="bodytext"><a name="para799"></a><span class="paranum">799</span>. Dutiye saṃdassanaṃ bādhati nisedheti asmiṃ ṭhāneti <span class="bld">sambādha</span>nti vacanatthena paṭicchannokāso sambādho nāmāti dassento āha ‘‘paṭicchannokāse’’ti. <span class="bld">Ubho upakacchakā</span>ti dve bāhumūlā. Te hi upari yaṃkiñci vatthuṃ kacati bandhati etthāti <span class="bld">upakacchakā</span>ti vuccanti. <span class="bld">Muttakaraṇa</span>nti passāvamaggo. So hi muttaṃ karoti anenāti muttakaraṇanti vuccati. Lomo kattīyati chindīyati imāyāti <span class="bld">kattari,</span> tāya vā, suṭṭhu daḷhaṃ lomaṃ ḍaṃsatīti <span class="bld">saṇḍāso,</span> soyeva <span class="bld">saṇḍāsako,</span> tena vā, khurati lomaṃ chindatīti <span class="bld">khuro,</span> tena vā saṃharāpentiyāti sambandho. <span class="bld">Saṃharāpentiyā</span>ti apanentiyāti. Dutiyaṃ.</p>



<p class="subhead">3. Tatiyasikkhāpadaṃ</p>



<p class="bodytext"><a name="para803"></a><span class="paranum">803</span>. Tatiye <a name="V1.0139"></a> <span class="bld">muttakaraṇatalaghātane</span>ti muttakaraṇassa talaṃ hananaṃ paharaṇaṃ muttakaraṇatalaghātanaṃ, tasmiṃ muttakaraṇatalaghātane nimittabhūte. <span class="bld">Tāva mahanta</span>nti ativiya mahantaṃ. <span class="bld">Kesarenāpī</span>ti kiñjakkhenāpi. So hi ke jale sarati pavattatīti kesaroti vuccati.</p>



<p class="bodytext"><a name="para805"></a><span class="paranum">805</span>. <span class="bld">Gaṇḍaṃ vā</span>ti pīḷakaṃ vā. <span class="bld">Vaṇaṃ vā</span>ti aruṃ vāti. Tatiyaṃ.</p>



<p class="subhead">4. Catutthasikkhāpadaṃ</p>



<p class="bodytext"><a name="para806"></a><span class="paranum">806</span>. Catutthe <a name="M0.0161"></a> rañño orodhā <span class="bld">rājorodhā,</span> purāṇe rājorodhā <span class="bld">purāṇarājorodhā</span>ti vacanatthaṃ dassento āha ‘‘purāṇe’’tiādi. ‘‘Gihibhāve’’ti iminā purāṇeti ettha ṇapaccayassa sarūpaṃ dasseti. <span class="bld">Cirācira</span>nti nipātapaṭirūpakaṃ. Tena vuttaṃ ‘‘cirena cirenā’’ti. ‘‘Sakkothā’’ti iminā kathaṃ tumhe rāgacittaṃ paṭihanitvā attānaṃ <span class="bld">dhāretha</span> dhāretuṃ sakkothāti atthaṃ dasseti. <span class="bld">Anārocitepī</span>ti bhūtato anārocitepi.</p>



<p class="bodytext"><a name="para807"></a><span class="paranum">807</span>. <span class="bld">Jatunā</span>ti lākhāya. <span class="bld">Paṭṭhadaṇḍake</span>ti paṭubhāvena ṭhāti pavattatīti <span class="bld">paṭṭho,</span> soyeva daṇḍo <span class="bld">paṭṭhadaṇḍo,</span> tassa pavesanaṃ paṭṭhadaṇḍakaṃ, tasmiṃ nimittabhūte. <span class="bld">Eta</span>nti ‘‘jatumaṭṭhake’’ti etaṃ vacananti. Catutthaṃ.</p>



<p class="subhead">5. Pañcamasikkhāpadaṃ</p>



<p class="bodytext"><a name="para810"></a><span class="paranum">810</span>. Pañcame <span class="bld">‘‘atigambhīra’’</span>ntipadaṃ kiriyāvisesananti āha ‘‘atianto pavesetvā’’ti. ‘‘Udakena dhovanaṃ kurumānā’’ti iminā <span class="bld">‘‘udakasuddhika’’</span>ntipadassa udakena suddhiyā karaṇanti atthaṃ dasseti.</p>



<p class="bodytext"><a name="para812"></a><span class="paranum">812</span>. <span class="bld">Dvaṅgulapabbaparama</span>nti ettha dve aṅgulāni ca dve pabbāni ca dvaṅgulapabbaṃ, uttarapade pubbapadalopo. Dvaṅgulapabbaṃ paramaṃ pamāṇaṃ etassa udakasuddhikassāti dvaṅgulapabbaparamaṃ. Vitthārato dvaṅgulaparamaṃ, gambhīrato dvipabbaparamanti vuttaṃ hoti. Tenāha ‘‘vitthārato’’tiādi. Aṅgulaṃ <a name="V1.0140"></a> pavesentiyāti sambandho. <span class="bld">Hī</span>ti saccaṃ. ‘‘Catunnaṃ vā’’ti idaṃ ukkaṭṭhavasena vuttaṃ, tiṇṇampi pabbaṃ na vaṭṭati, catunnaṃ pana pagevāti atthoti. Pañcamaṃ.</p>



<p class="subhead">6. Chaṭṭhasikkhāpadaṃ</p>



<p class="bodytext"><a name="para815"></a><span class="paranum">815</span>. Chaṭṭhe bhattassa vissajjanaṃ <span class="bld">bhattavissaggo</span>ti vutte bhattakiccanti dassento āha ‘‘bhattakicca’’nti. Pānīyasaddena pānīyathālakaṃ gahetabbaṃ<a name="M0.0162"></a>, vidhūpanasaddena bījanī gahetabbā, <span class="bld">upa</span>saddo samīpatthoti sabbaṃ dassento āha ‘‘ekena hatthenā’’tiādi. <span class="bld">‘‘Accāvadatī’’</span>tipadassa atikkamitvā vadanākāraṃ dasseti ‘‘pubbepī’’tiādinā.</p>



<p class="bodytext"><a name="para817"></a><span class="paranum">817</span>. ‘‘Suddhaudakaṃ vā hotū’’tiādinā ‘‘pānīyenā’’ti vacanaṃ upalakkhaṇaṃ nāmāti dasseti. <span class="bld">Dadhimatthū</span>ti dadhimaṇḍaṃ dadhino sāro, dadhimhi pasannodakanti vuttaṃ hoti. <span class="bld">Raso</span>ti maccharaso maṃsaraso. ‘‘Antamaso cīvarakaṇṇopī’’ti iminā ‘‘vidhūpanenā’’ti vacanaṃ nidassanaṃ nāmāti dasseti.</p>



<p class="bodytext"><a name="para819"></a><span class="paranum">819</span>. <span class="bld">Detī</span>ti sayaṃ deti. <span class="bld">Dāpetī</span>ti aññena dāpeti. <span class="bld">Ubhayampī</span>ti pānīyavidhūpanadvayampīti. Chaṭṭhaṃ.</p>



<p class="subhead">7. Sattamasikkhāpadaṃ</p>



<p class="bodytext"><a name="para822"></a><span class="paranum">822</span>. Sattame ‘‘payogadukkaṭaṃ nāmā’’ti iminā heṭṭhā vuttesu aṭṭhasu dukkaṭesu pubbapayogadukkaṭaṃ dasseti. Na kevalaṃ pubbapayogadukkaṭaṃ ettakameva, atha kho aññampi bahu hotīti dassento āha ‘‘tasmā’’tiādi. <span class="bld">Saṅghaṭṭanesupī</span>ti viloḷanesupi. <span class="bld">Dantehi saṅkhādatī</span>ti dantehi cuṇṇavicuṇṇaṃ karoti. <span class="bld">Etthā</span>ti imasmiṃ sikkhāpade, aññāya bhikkhuniyā kārāpetvāti sambandho. ‘‘Aññāyā’’tipadaṃ ‘‘viññāpetvā’’ti pade kāritakammaṃ. <span class="bld">Mātarampī</span>ti ettha pisaddo aññaṃ viññāpetvā bhuñjantiyā pagevāti dasseti. <span class="bld">Tāya vā</span>ti viññāpitabhikkhuniyā vā. <span class="bld">Ta</span>nti āmakadhaññaṃ. <span class="bld">Ta</span>nti mahāpaccariyaṃ vuttavacanaṃ. <span class="bld">Pubbāparaviruddha</span>nti pubbāparato viruddhaṃ. ‘‘Aññāya…pe… dukkaṭamevā’’ti pubbavacane dukkaṭameva vuttaṃ, puna ‘‘aññāya…pe… dukkaṭa’’nti ca pacchimavacane pācittiyañca dukkaṭañca vuttaṃ, tasmā pubbāparaviruddhanti vuttaṃ hoti. <span class="bld">Hī</span>ti saccaṃ, yasmā vā.</p>



<p class="bodytext"><a name="para823"></a><span class="paranum">823</span>. Labbhamānaṃ <a name="V1.0141"></a> āmakadhaññanti sambandho. <span class="bld">Aññaṃ vā yaṃkiñcī</span>ti muggamāsādīhi vā lābukumbhaṇḍādīhi vā aññaṃ yaṃkiñci tilādiṃ vāti. Sattamaṃ.</p>



<p class="subhead">8. Aṭṭhamasikkhāpadaṃ</p>



<p class="bodytext"><a name="para824"></a><span class="paranum">824</span>. Aṭṭhame <a name="M0.0163"></a> <span class="bld">nibbiṭṭharājabhaṭo</span>ti ettha uttarapadassa chaṭṭhīsamāsañca pubbapadena bāhiratthasamāsañca dassento āha ‘‘nibbiṭṭho’’tiādi. Tattha ‘‘rañño bhatī’’ti iminā rañño bhaṭo <span class="bld">rājabhaṭo</span>ti chaṭṭhīsamāsaṃ dasseti, ‘‘etenā’’ti iminā bāhiratthasamāsaṃ. <span class="bld">Nibbiṭṭho</span>ti niviṭṭho patiṭṭhāpitoti attho. <span class="bld">Keṇī</span>ti rañño dātabbassa āyassetamadhivacanaṃ. <span class="bld">Etenā</span>ti brāhmaṇena. <span class="bld">Tato</span>ti ṭhānantarato. Bhaṭasaṅkhātāya keṇiyā pathattā kāraṇattā ṭhānantaraṃ <span class="bld">bhaṭapatha</span>nti āha ‘‘taṃyeva ṭhānantara’’nti.</p>



<p class="bodytext"><a name="para826"></a><span class="paranum">826</span>. <span class="bld">Cattāripi vatthūnī</span>ti uccārādīni. <span class="bld">Pāṭekka</span>nti paṭivisuṃ ekekameva. <span class="bld">Uccāraṃ vā</span>tiādīsu vāsaddena dantakaṭṭhādayopi gahetabbāti āha ‘‘dantakaṭṭha…pe… pācittiyamevā’’ti. <span class="bld">Sabbatthā</span>ti sabbesu uccārādīsūti. Aṭṭhamaṃ.</p>



<p class="subhead">9. Navamasikkhāpadaṃ</p>



<p class="bodytext"><a name="para830"></a><span class="paranum">830</span>. Navame <span class="bld">ropimaharitaṭṭhāne</span>ti ropimaṭṭhāne ca haritaṭṭhāne ca. Ropiyati asminti ropiyaṃ, taṃyeva <span class="bld">ropimaṃ</span> yakārassa makāraṃ katvā. <span class="bld">Etānī</span>ti uccārādīni. <span class="bld">Sabbesa</span>nti bhikkhubhikkhunīnaṃ. <span class="bld">Yattha panā</span>ti yasmiṃ khetteti. Navamaṃ.</p>



<p class="subhead">10. Dasamasikkhāpadaṃ</p>



<p class="bodytext"><a name="para835"></a><span class="paranum">835</span>. Dasame <span class="bld">soṇḍā vā</span>ti surāsoṇḍā vā. <span class="bld">Moro</span>ti mayūro. <span class="bld">Suvo</span>ti suko. <span class="bld">Makkaṭo</span>ti vānaro. Ādisaddena sappādayo saṅgaṇhāti, makkaṭādayopi naccantūti sambandho. <span class="bld">Asaṃyatabhikkhūna</span>nti vācasikakamme asaṃyatānaṃ bhikkhūnaṃ, dhammabhāṇakagītaṃ vā hotūti yojanā. Tantiyā guṇena baddhā <span class="bld">tantibaddhā</span>. ‘‘Bhi’’ntisaṅkhāto rāsaddo etissāti <span class="bld">bheri</span>. Kuṭena katā bheri <span class="bld">kuṭabheri,</span> tāya vāditaṃ <span class="bld">kuṭabherivāditaṃ,</span> taṃ vā. <span class="bld">Udakabherī</span>ti <a name="M0.0164"></a> udakena pakkhittā bheri, tāya vāditampi hotūti sambandho.</p>



<p class="bodytext"><a name="para836"></a><span class="paranum">836</span>. <span class="bld">Tesaṃyevā</span>ti <a name="V1.0142"></a> yesaṃ naccaṃ passati, tesaṃyeva. Yadi pana naccagītavādite visuṃ visuṃ passati suṇāti, pāṭekkā āpattiyoti dassento āha ‘‘sace panā’’tiādi. <span class="bld">Aññato</span>ti aññato desato, passatīti sambandho. ‘‘Oloketvā’’ti pade apekkhite upayogatthe topaccayo hoti. Aññaṃ oloketvāti hi attho. Aññato vādente passatīti yojanā. Bhikkhunī na labhatīti sambandho. Aññe vattumpīti sambandho. <span class="bld">Upahāra</span>nti pūjaṃ. <span class="bld">Upaṭṭhāna</span>nti pāricariyaṃ. <span class="bld">Sabbatthā</span>ti sabbesu sayaṃ naccādīsu.</p>



<p class="bodytext"><a name="para837"></a><span class="paranum">837</span>. <span class="bld">Antarārāme vā</span>ti ārāmassa antare vā. <span class="bld">Bahiārāme vā</span>ti ārāmassa bahi vā. <span class="bld">Aññena vā</span>ti salākabhattādīhi aññena vā. <span class="bld">Tādisenā</span>ti yādiso corādiupaddavo, tādisenāti. Dasamaṃ.</p>



<p class="centered">Lasuṇavaggo paṭhamo.</p>



<p class="title">2. Andhakāravaggo</p>



<p class="subhead">1. Paṭhamasikkhāpada-atthayojanā</p>



<p class="bodytext"><a name="para839"></a><span class="paranum">839</span>. Andhakāravaggassa paṭhame <span class="bld">appadīpe</span>ti upalakkhaṇavasena vuttattā aññepi ālokā gahetabbāti dassento āha ‘‘padīpacandasūriyaaggīsū’’tiādi. <span class="bld">Assā</span>ti ‘‘appadīpe’’tipadassa.</p>



<p class="bodytext"><a name="para841"></a><span class="paranum">841</span>. Narahoassādāpekkhā hutvā ca rassādato aññavihitāva hutvā cāti yojanā. Iminā ‘‘santiṭṭhati vā sallapati vā’’ti pade kiriyāvisesanabhāvaṃ dasseti. <span class="bld">Dānena vā</span> nimittabhūtena, <span class="bld">pūjāya vā</span> nimittabhūtāya mantetīti yojanāti. Paṭhamaṃ.</p>



<p class="subhead">2. Dutiyasikkhāpadaṃ</p>



<p class="bodytext"><a name="para842"></a><span class="paranum">842</span>. Dutiye <a name="V1.0143"></a><a name="M0.0165"></a> idameva padaṃ nānanti sambandhoti. Dutiyaṃ.</p>



<p class="subhead">3. Tatiyasikkhāpadaṃ</p>



<p class="bodytext"><a name="para846"></a><span class="paranum">846</span>. Tatiye ‘‘idamevā’’ti padaṃ anuvattetabbaṃ. <span class="bld">Tādisamevā</span>ti paṭhamasadisamevāti atthoti. Tatiyaṃ.</p>



<p class="subhead">4. Catutthasikkhāpadaṃ</p>



<p class="bodytext"><a name="para850"></a><span class="paranum">850</span>. Catutthe kaṇṇassa samīpaṃ <span class="bld">nikaṇṇaṃ,</span> tameva <span class="bld">nikaṇṇika</span>nti vutte kaṇṇamūlanti āha ‘‘kaṇṇamūlaṃ vuccatī’’ti. ‘‘Kaṇṇamūle’’ti iminā ‘‘nikaṇṇika’’nti ettha bhummatthe upayogavacananti dasseti. <span class="bld">Āharaṇatthāyā</span>ti āharāpanatthāyāti. Catutthaṃ.</p>



<p class="subsubhead">5. Pañcamasikkhāpadaṃ</p>



<p class="bodytext"><a name="para854"></a><span class="paranum">854</span>. Pañcame <span class="bld">tesa</span>nti gharasāmikānaṃ. <span class="bld">Gharampī</span>ti na kevalaṃ āsanameva, gharampi sodhemāti attho. <span class="bld">Tato</span>ti parivitakkanato, paranti sambandho.</p>



<p class="bodytext"><a name="para858"></a><span class="paranum">858</span>. Corā vā uṭṭhitā hontīti yojanāti. Pañcamaṃ.</p>



<p class="subhead">6. Chaṭṭhasikkhāpadaṃ</p>



<p class="bodytext"><a name="para860"></a><span class="paranum">860</span>. Chaṭṭhe <span class="bld">abhinisīdeyyā</span>ti ettha abhisaddo upasaggamattovāti dassento āha ‘‘nisīdeyyā’’ti. Eseva nayo <span class="bld">abhinipajjeyyā</span>ti etthāpi. Dve āpattiyoti sambandhoti. Chaṭṭhaṃ.</p>



<p class="subhead">7. Sattamasikkhāpadaṃ</p>



<p class="bodytext"><a name="para864"></a><span class="paranum">864</span>. Sattame <a name="V1.0144"></a> <span class="bld">sabba</span>nti sakalaṃ vattabbavacananti. Sattamaṃ.</p>



<p class="subhead">8. Aṭṭhamasikkhāpadaṃ</p>



<p class="bodytext"><a name="para869"></a><span class="paranum">869</span>. Aṭṭhame anuttānavacanaṃ natthīti. Aṭṭhamaṃ.</p>



<p class="subhead">9. Navamasikkhāpadaṃ</p>



<p class="bodytext"><a name="para875"></a><span class="paranum">875</span>. Navame <a name="M0.0166"></a> <span class="bld">abhisapeyyā</span>ti ettha sapadhātussa akkosanatthaṃ antokatvā karadhātuyā atthaṃ dassento āha ‘‘sapathaṃ kareyyā’’ti. <span class="bld">Niraye nibbattāmhī</span>ti ahaṃ niraye nibbattā amhīti yojanā. <span class="bld">Niraye nibbattatū</span>ti esā bhikkhunī niraye nibbattatūti yojanā. <span class="bld">Īdisā hotū</span>ti mama sadisā hotūti attho. <span class="bld">Kāṇā</span>ti ekakkhikāṇā, dvakkhikāṇā vā. <span class="bld">Kuṇī</span>ti hatthapādādivaṅkā.</p>



<p class="bodytext"><a name="para878"></a><span class="paranum">878</span>. <span class="bld">Edisā</span>ti virūpādijātikā. <span class="bld">Viramassū</span>ti viramāhi. <span class="bld">Addhā</span>ti dhuvanti. Navamaṃ.</p>



<p class="subhead">10. Dasamasikkhāpadaṃ</p>



<p class="bodytext"><a name="para879"></a><span class="paranum">879</span>. Dasame anuttānaṭṭhānaṃ natthīti. Dasamaṃ.</p>



<p class="centered">Andhakāravaggo dutiyo.</p>



<p class="title">3. Naggavaggo</p>



<p class="subhead">1. Paṭhamasikkhāpada-atthayojanā</p>



<p class="bodytext"><a name="para883"></a><span class="paranum">883</span>. Naggavaggassa <a name="V1.0145"></a> paṭhame <span class="bld">brahmacariyena ciṇṇenā</span>ti ciṇṇena brahmacariyena kiṃ nu kho nāmāti attho. ‘‘Brahmacariyassa caraṇenā’’ti iminā ciṇṇasaddassa caraṇaṃ <span class="bld">ciṇṇa</span>nti vacanatthaṃ dasseti. ‘‘Na aññaṃ cīvara’’nti iminā evatthaṃ dasseti, aññatthāpohanaṃ vāti. Paṭhamaṃ.</p>



<p class="subhead">2. Dutiyasikkhāpadaṃ</p>



<p class="bodytext"><a name="para887"></a><span class="paranum">887</span>. Dutiye anuttānaṭṭhānaṃ natthīti. Dutiyaṃ.</p>



<p class="subhead">3. Tatiyasikkhāpadaṃ</p>



<p class="bodytext"><a name="para893"></a><span class="paranum">893</span>. Tatiye <a name="M0.0167"></a> <span class="bld">anantarāyikinī</span>ti ettha natthi antarāyo etissāti anantarāyā, sā eva anantarāyikinīti vacanatthaṃ dassento āha ‘‘anantarāyā’’ti. Tatiyaṃ.</p>



<p class="subhead">4. Catutthasikkhāpadaṃ</p>



<p class="bodytext"><a name="para898"></a><span class="paranum">898</span>. Catutthe <span class="bld">pañcāha</span>nti samāhāradigu, ṇikapaccayo svattho. <span class="bld">Saṅghāṭicāro</span>tiettha kenaṭṭhena saṅghāṭi nāma, cārasaddo kimatthoti āha ‘‘paribhogavasena vā’’tiādi. Tattha <span class="bld">saṅghaṭitaṭṭhenā</span>ti saṃharitaṭṭhena. Iminā ‘‘kenaṭṭhena saṅghāṭi nāmā’’ti pucchaṃ visajjeti. ‘‘Parivattana’’nti iminā ‘‘cārasaddo kimattho’’ti codanaṃ pariharati. <span class="bld">Pañcasū</span>ti ticīvaraṃ udakasāṭikā saṃkaccikāti pañcasūti. Catutthaṃ.</p>



<p class="subhead">5. Pañcamasikkhāpadaṃ</p>



<p class="bodytext"><a name="para903"></a><span class="paranum">903</span>. Pañcame ‘‘cīvarasaṅkamanīya’’ntiettha saṅkametabbaṃ paṭidātabbanti <span class="bld">saṅkamanīya</span>nti kamudhātussa paṭidānatthañca anīyasaddassa kammatthañca, ‘cīvarañca taṃ saṅkamanīyañce’ti <span class="bld">cīvarasaṅkamanīya</span>nti <a name="V1.0146"></a> visesanaparapadabhāvañca dassento āha ‘‘saṅkametabbaṃ cīvara’’nti. Tattha ‘‘saṅkametabbaṃ cīvara’’nti iminā kammatthañca visesanaparapadabhāvañca dasseti. ‘‘Paṭidātabbacīvara’’nti iminā kamudhātuyā atthaṃ dasseti adhippāyavasenāti. Pañcamaṃ.</p>



<p class="subhead">6. Chaṭṭhasikkhāpadaṃ</p>



<p class="bodytext"><a name="para909"></a><span class="paranum">909</span>. Chaṭṭhe ‘‘aññaṃ parikkhāra’’ntiettha parikkhārassa sarūpaṃ dassento āha ‘‘yaṃkiñcī’’tiādi. Yaṃkiñci aññataranti sambandho. <span class="bld">Kittakaṃagghanaka</span>nti kiṃ pamāṇena agghena arahaṃ cīvaraṃ. <span class="bld">Dātukāmatthā</span>ti tumhe dātukāmā bhavathāti attho. <span class="bld">Katipāhenā</span>ti katipayāni ahāni katipāhaṃ, yakāralopo. <span class="bld">Katipaya</span>saddohi dvitivācako rūḷhīsaddo<a name="M0.0168"></a>, tena katipāhena. <span class="bld">Samaggha</span>nti appagghaṃ. <span class="bld">Saṃ</span>saddo hi appatthavācakoti. Chaṭṭhaṃ.</p>



<p class="subhead">7. Sattamasikkhāpadaṃ</p>



<p class="bodytext"><a name="para911"></a><span class="paranum">911</span>. Sattame <span class="bld">‘‘vipakkamiṃsū’’</span>ti ettha vividhaṃ ṭhānaṃ pakkamiṃsūti dassento āha ‘‘tattha tattha agamaṃsū’’ti. Amhākampi āgamananti sambandho.</p>



<p class="bodytext"><a name="para915"></a><span class="paranum">915</span>. <span class="bld">Katipāhena uppajjissatī</span>ti katipāhena cīvaraṃ uppajjissati. <span class="bld">Tato</span>ti tasmiṃ cīvaruppajjanakāleti. Sattamaṃ.</p>



<p class="subhead">8. Aṭṭhamasikkhāpadaṃ</p>



<p class="bodytext"><a name="para916"></a><span class="paranum">916</span>. Aṭṭhame ye nāṭakaṃ nāṭenti, te <span class="bld">naṭā</span> nāmāti yojanā. Iminā naṭakaṃ nāṭentīti <span class="bld">naṭā</span>ti vacanatthaṃ dasseti. Ye naccanti, te nāṭakā nāmāti yojanā. Iminā sayaṃ naṭantīti <span class="bld">nāṭakā</span>ti vacanatthaṃ dīpeti. <span class="bld">Vaṃsavarattādīsū</span>ti ettha <span class="bld">vaṃso</span> nāma veṇu. <span class="bld">Varattā</span> nāma naddhikā. Ādisaddena rajjuādayo saṅgaṇhāti. Ye laṅghanakammaṃ karonti, te <span class="bld">laṅghakā</span> nāmāti yojanā. <span class="bld">Māyākārā</span>ti ettha māyā nāma mayanāmakena asurena sure calayituṃ katattā mayassa esāti māyā, taṃ karotīti māyākāro, mayanāmako asuroyeva. Aññe pana rūḷhīvasena ‘‘māyākārā’’ti vuccanti. Sokena jhāyanaṃ ḍayhanaṃ <span class="bld">sokajjhāyaṃ,</span> surānaṃ sokajjhāyaṃ karotīti <span class="bld">sokajjhāyiko,</span> mayanāmako asuroyeva. Aññe pana rūḷhīvasena ‘‘sokajjhāyikā’’ti <a name="V1.0147"></a> vuccanti. Iti imamatthaṃ dassetuṃ vuttaṃ ‘‘sokajjhāyikā nāma māyākārā’’ti. <span class="bld">Kumbhathuṇikā nāmā</span>ti ettha vissaṭṭhattā thavīyatīti <span class="bld">thuṇo,</span> saddo. Kumbhassa thuṇo <span class="bld">kumbhathuṇo</span>. Tena kīḷantīti <span class="bld">kumbhathuṇikā,</span> iti imamatthaṃ dasseti ‘‘ghaṭakena kīḷanakā’’ti iminā. <span class="bld">Bimbisaka</span>nti caturassaambaṇatāḷanaṃ, taṃ vādentīti <span class="bld">bimbisakavādakā</span>ti. Aṭṭhamaṃ.</p>



<p class="subhead">9. Navamasikkhāpadaṃ</p>



<p class="bodytext"><a name="para921"></a><span class="paranum">921</span>. Navame <a name="M0.0169"></a> <span class="bld">tesa</span>nti ye ‘‘na mayaṃ ayye sakkomā’’ti vadanti, tesaṃ. <span class="bld">Dassatī</span>ti acchādessatīti. Navamaṃ.</p>



<p class="subhead">10. Dasamasikkhāpadaṃ</p>



<p class="bodytext"><a name="para927"></a><span class="paranum">927</span>. Dasame <span class="bld">yassā</span>ti kathinassa. <span class="bld">Ubbhāramūlako</span>ti uddhāramūlako. <span class="bld">Saddhāparipālanattha</span>nti kathinuddhāraṃ yācantassa saddhāya paripālanatthanti. Dasamaṃ.</p>



<p class="centered">Naggavaggo tatiyo.</p>



<p class="title">4. Tuvaṭṭavaggo</p>



<p class="subhead">1. Paṭhamasikkhāpada-atthayojanā</p>



<p class="bodytext"><a name="para933"></a><span class="paranum">933</span>. Tuvaṭṭavaggassa paṭhame ‘‘tuvaṭṭa nipajjāya’’nti dhātupāṭhesu (saddanītidhātumālāyaṃ 18 ṭakārantadhātu) vuttattā ‘‘tuvaṭṭeyyunti nipajjeyyu’’nti vuttanti. Paṭhamaṃ.</p>



<p class="subhead">2. Dutiyasikkhāpadaṃ</p>



<p class="bodytext"><a name="para937"></a><span class="paranum">937</span>. Dutiye <a name="V1.0148"></a> <span class="bld">ekattharaṇapāvuraṇa</span>ntiettha uttarapadānaṃ dvandabhāvaṃ, pubbapadena ca bāhiratthasamāsabhāvaṃ dassetuṃ vuttaṃ ‘‘eka’’ntiādi. Tattha ceva, casaddehi dvandabhāvaṃ dīpeti, ‘‘etāsa’’ntiiminā bāhiratthasamāsabhāvaṃ. <span class="bld">Eta</span>nti ‘‘ekattharaṇapāvuraṇā’’ti etaṃ nāmanti. Dutiyaṃ.</p>



<p class="subhead">3. Tatiyasikkhāpadaṃ</p>



<p class="bodytext"><a name="para941"></a><span class="paranum">941</span>. Tatiye <span class="bld">uḷārakulā</span>ti jātiseṭṭhakulā, issariyabhogādīhi vā vipulakulā. <span class="bld">Guṇehī</span>ti sīlādiguṇehi. ‘‘Uḷārāti sambhāvitā’’ti iminā itilopatulyādhikaraṇasamāsaṃ dasseti.</p>



<p class="bodytext">‘‘Abhibhūtā’’ti <a name="M0.0170"></a> iminā <span class="bld">‘‘apakatā’’</span>ti ettha karadhātu sabbadhātvatthavācīpi idha apapubbattā visesato abhibhavanatthe vattatīti dasseti. <span class="bld">Etāsa</span>nti bhikkhunīnaṃ. ‘‘Saññāpayamānā’’ti iminā saññāpanaṃ <span class="bld">saññattī</span>ti vacanatthaṃ dasseti. <span class="bld">Hetūdāharaṇādīhī</span>ti ettha ādisaddena upamādayo saṅgaṇhāti. ‘‘Vividhehi nayehi ñāpanā’’ti iminā vividhehi ñāpanaṃ <span class="bld">viññattī</span>ti vacanatthaṃ dasseti.</p>



<p class="bodytext"><a name="para943"></a><span class="paranum">943</span>. Caṅkamane padavāragaṇanāya āpattiyā na kāretabboti āha ‘‘nivattanagaṇanāyā’’ti. <span class="bld">Padādigaṇanāyā</span>ti padaanupadādigaṇanāyāti. Tatiyaṃ.</p>



<p class="subhead">4. Catutthasikkhāpadaṃ</p>



<p class="bodytext"><a name="para949"></a><span class="paranum">949</span>. Catutthe anuttānaṭṭhānaṃ natthīti. Catutthaṃ.</p>



<p class="subhead">5. Pañcamasikkhāpadaṃ</p>



<p class="bodytext"><a name="para952"></a><span class="paranum">952</span>. Pañcame āṇattā bhikkhunīti yojanā. Idañca paccāsannavasena vuttaṃ yaṃkiñcipi āṇāpetuṃ sakkuṇeyyattāti. Pañcamaṃ.</p>



<p class="subhead">6-9. Chaṭṭhādisikkhāpadaṃ</p>



<p class="bodytext"><a name="para955"></a><span class="paranum">955</span>. Chaṭṭha-sattama-aṭṭhama-navamesu <a name="V1.0149"></a> anuttānavacanaṃ natthīti. Chaṭṭha sattama aṭṭhama navamāni.</p>



<p class="subhead">10. Dasamasikkhāpadaṃ</p>



<p class="bodytext"><a name="para973"></a><span class="paranum">973</span>. Dasame <span class="bld">ahundarikā</span>ti tasmiṃ kāle, dese vā sambādhassa nāmametanti āha ‘‘ahundarikāti sambādhā’’ti.</p>



<p class="bodytext"><a name="para975"></a><span class="paranum">975</span>. Yathā ‘‘uttarichappañcavācāhī’’ti (pāci. 62-65) ettha pañcasaddo na koci attho, vācāsiliṭṭhatthaṃ lokavohāravasena vutto, na evamidha, idha pana attho atthi, pañca yojanāni gacchantiyāpi anāpattiyevāti āha <a name="M0.0171"></a> ‘‘pavāretvā…pe… anāpattī’’ti. <span class="bld">Paccāgacchatī</span>ti paṭinivattetvā āgacchatīti. Dasamaṃ.</p>



<p class="centered">Tuvaṭṭavaggo catuttho.</p>



<p class="title">5. Cittāgāravaggo</p>



<p class="subhead">1. Paṭhamasikkhāpada-atthayojanā</p>



<p class="bodytext"><a name="para978"></a><span class="paranum">978</span>. Cittāgāravaggassa paṭhame rañño kīḷanaṭṭhānaṃ agāraṃ <span class="bld">rājāgāra</span>nti vacanatthaṃ dassento āha ‘‘rañño kīḷanaghara’’nti. Cittaṃ agāraṃ <span class="bld">cittāgāraṃ. Ārāma</span>nti nagarato nātidūraārāmoti āha ‘‘upavana’’nti. <span class="bld">Uyyāna</span>nti sampannapupphaphalatāya uddhaṃ ulloketvā manussā yanti gacchanti etthāti uyyānaṃ. <span class="bld">Pokkharaṇi</span>nti pokkharaṃ padumaṃ netīti pokkharaṇī. <span class="bld">Pañcapī</span>ti rājāgārādīni pañcapi. <span class="bld">Sabbatthā</span>ti dassanatthāya gamane ca gantvā passane cāti sabbesu.</p>



<p class="bodytext"><a name="para981"></a><span class="paranum">981</span>. ‘‘Ajjhārāme’’tiādinā <a name="V1.0150"></a> ārāme ṭhitāya ārāmato bahi kate rājāgārādike passantiyāpi anāpattīti dasseti. <span class="bld">Tānī</span>ti rājāgārādīnīti. Paṭhamaṃ.</p>



<p class="subhead">2. Dutiyasikkhāpadaṃ</p>



<p class="bodytext"><a name="para982"></a><span class="paranum">982</span>. Dutiye anuttānaṭṭhānaṃ natthīti. Dutiyaṃ.</p>



<p class="subhead">3. Tatiyasikkhāpadaṃ</p>



<p class="bodytext"><a name="para988"></a><span class="paranum">988</span>. Tatiye <span class="bld">yattaka</span>nti yattakaṃ suttanti sambandho. <span class="bld">Añchita</span>nti kaḍḍhitaṃ. <span class="bld">Tasmi</span>nti tattake sutteti sambandho. <span class="bld">Takkamhī</span>ti ettha <span class="bld">takko</span>ti eko ayomayo suttakantanassa upakaraṇaviseso. So hi takīyati suttaṃ bandhīyati ettha, etenāti vā takkoti vuccati, tasmiṃ. <span class="bld">Kantanato</span>ti kantīyate kappāsādibhāvassa chindīyate kantanaṃ, tato.</p>



<p class="bodytext"><a name="para989"></a><span class="paranum">989</span>. <span class="bld">Dasikasuttādi</span>nti <a name="M0.0172"></a> ettha <span class="bld">dasā</span>ti vatthassāvayavo. So hi diyyati avakhaṇḍīyatīti dasāti vuccati, tassaṃ dasāyaṃ pavattaṃ <span class="bld">dasikaṃ,</span> tameva suttaṃ <span class="bld">dasikasuttaṃ</span>. Ādisaddena vakkhamānaṃ dukkantitasuttādiṃ saṅgaṇhātīti. Tatiyaṃ.</p>



<p class="subhead">4. Catutthasikkhāpadaṃ</p>



<p class="bodytext"><a name="para992"></a><span class="paranum">992</span>. Catutthe <span class="bld">ādiṃ katvā</span>ti dhovanādīni ādiṃ katvā. <span class="bld">Khādanīyādīsū</span>ti pūvakhādanīyādīsu. <span class="bld">Rūpagaṇanāyā</span>ti pūvādīnaṃ saṇṭhānagaṇanāya.</p>



<p class="bodytext"><a name="para993"></a><span class="paranum">993</span>. <span class="bld">Yāgupāne</span>tta yāgusaṅkhāte pāne. <span class="bld">Tesa</span>nti manussānaṃ. <span class="bld">Veyyāvaccakaraṭṭhāne ṭhapetvā</span>ti mātāpitaro attano veyyāvaccakaraṭṭhāne ṭhapetvāti. Catutthaṃ.</p>



<p class="subhead">5. Pañcamasikkhāpadaṃ</p>



<p class="bodytext"><a name="para996"></a><span class="paranum">996</span>. Pañcame <span class="bld">vinicchinantī</span>ti adhikaraṇaṃ vinicchinantī bhikkhunīti yojanāti. Pañcamaṃ.</p>



<p class="subhead">6. Chaṭṭhasikkhāpadaṃ</p>



<p class="bodytext"><a name="para999"></a><span class="paranum">999</span>. Chaṭṭhe <a name="V1.0151"></a> anuttānavacanaṃ natthīti.</p>



<p class="subhead">7. Sattamasikkhāpadaṃ</p>



<p class="bodytext"><a name="para1007"></a><span class="paranum">1007</span>. Sattame ‘‘puna pariyāye’’ti ettha <span class="bld">pariyāya</span>saddo vāravevacanoti āha ‘‘puna vāre’’ti. <span class="bld">Mahagghacīvara</span>nti mahagghaṃ āvasathacīvaranti. Sattamaṃ.</p>



<p class="subhead">8. Aṭṭhamasikkhāpadaṃ</p>



<p class="bodytext"><a name="para1008"></a><span class="paranum">1008</span>. Aṭṭhame <span class="bld">anissajjitvā</span>ti ettha brahmadeyyena na anissajjanaṃ, atha kho tāvakālikamevāti dassento āha ‘‘rakkhanatthāyā’’tiādi.</p>



<p class="bodytext"><a name="para1012"></a><span class="paranum">1012</span>. <span class="bld">Paṭijaggika</span>nti <a name="M0.0173"></a> rakkhaṇakaṃ. <span class="bld">Vacībheda</span>nti ‘‘paṭijaggāhī’’ti vacībhedaṃ. <span class="bld">Raṭṭhe</span>ti vijite. Tañhi raṭhanti gāmanigamādayo tiṭṭhanti etthāti <span class="bld">raṭṭha</span>nti vuccatīti. Aṭṭhamaṃ.</p>



<p class="subhead">9. Navamasikkhāpadaṃ</p>



<p class="bodytext"><a name="para1015"></a><span class="paranum">1015</span>. Navame sippasaddo paccekaṃ yojetabbo ‘‘hatthisippañca assasippañca rathasippañca dhanusippañca tharusippañcā’’ti. Tattha <span class="bld">tharusippa</span>nti asikīḷanasippaṃ. Mantasaddopi paccekaṃ yojetabbo ‘‘āthabbaṇamanto ca khīlanamanto ca vasīkaraṇamanto ca sosāpanamanto cā’’ti. Tattha <span class="bld">āthabbaṇamanto</span>ti āthabbaṇavedena vihito parūpaghātakaro manto. <span class="bld">Khīlanamanto</span>ti sāradārukhīlaṃ mantena jappitvā pathaviyaṃ nikhaṇitvā dhāraṇamanto. <span class="bld">Vasīkaraṇamanto</span>ti mantena jappitvā parassa ummattabhāvamāpannakaraṇo manto. <span class="bld">Sosāpanamanto</span>ti parassa maṃsalohitādisosāpanamanto. <span class="bld">Agadapayogo</span>ti bhusavisassa payojanaṃ. Ādisaddena aññepi parūpaghātakaraṇe sippe saṅgaṇhāti. <span class="bld">Yakkhaparitta</span>nti yakkhehi samantato tāṇaṃ. <span class="bld">Nāgamaṇḍala</span>nti sappānaṃ pavesananivāraṇatthaṃ maṇḍalabandhamanto. Ādisaddena visapaṭihananamantādayo saṅgaṇhātīti. Navamaṃ.</p>



<p class="subhead">10. Dasamasikkhāpadaṃ</p>



<p class="bodytext"><a name="para1018"></a><span class="paranum">1018</span>. Dasame <a name="V1.0152"></a> anuttānavacanaṃ natthīti. Dasamaṃ.</p>



<p class="centered">Cittāgāravaggo pañcamo.</p>



<p class="title">6. Ārāmavaggo</p>



<p class="subhead">1. Paṭhamasikkhāpada-atthayojanā</p>



<p class="bodytext"><a name="para1025"></a><span class="paranum">1025</span>. Ārāmavaggassa paṭhame <span class="bld">upacāra</span>nti aparikkhittassa ārāmassa parikkhepārahaṭṭhānaṃ upacāraṃ.</p>



<p class="bodytext"><a name="para1027"></a><span class="paranum">1027</span>. ‘‘Sīsānulokikā’’ti <a name="M0.0174"></a> sāmaññato vuttepi bhikkhunīnameva sīsanti āha ‘‘bhikkhunīna’’nti. <span class="bld">Yatthā</span>ti yasmiṃ ṭhāneti. Paṭhamaṃ.</p>



<p class="subhead">2. Dutiyasikkhāpadaṃ</p>



<p class="bodytext"><a name="para1028"></a><span class="paranum">1028</span>. Dutiye <span class="bld">abbhantaro</span>ti abbhantare pariyāpanno, jāto vā. ‘‘Saṅkāmesī’’ti iminā <span class="bld">saṃharī</span>ti ettha haradhātuyā saṅkamanatthaṃ dasseti. <span class="bld">Nhāpitā</span>ti kappakā. Te hi nahāpenti socāpentīti nhāpitāti vuccanti. <span class="bld">Ta</span>nti kāsāvanivāsananti. Dutiyaṃ.</p>



<p class="subhead">3-4. Tatiya-catutthasikkhāpadaṃ</p>



<p class="bodytext"><a name="para1036"></a><span class="paranum">1036</span>. Tatiyacatutthesu anuttānaṭṭhānaṃ natthīti. Tatiyacatutthāni.</p>



<p class="subhead">5. Pañcamasikkhāpadaṃ</p>



<p class="bodytext"><a name="para1043"></a><span class="paranum">1043</span>. Pañcame <a name="V1.0153"></a> ‘‘kule maccharo’’ti ettha maccharanaṃ <span class="bld">maccharo</span>ti vacanattho kātabbo. ‘‘Taṃ kulaṃ assaddhaṃ appasanna’’nti kulassa avaṇṇaṃ bhāsatīti yojanā. ‘‘Bhikkhuniyo dussīlā pāpadhammā’’ti bhikkhunīnaṃ avaṇṇaṃ bhāsatīti yojanā.</p>



<p class="bodytext"><a name="para1045"></a><span class="paranum">1045</span>. ‘‘Santaṃyeva ādīnava’’nti sambandhiyā sambandhaṃ dassetuṃ vuttaṃ ‘‘kulassa vā bhikkhunīnaṃ vā’’ti iminā dvīsu aññatarameva na sambandho hoti, atha kho dvayampīti dassetīti. Pañcamaṃ.</p>



<p class="subhead">6. Chaṭṭhasikkhāpadaṃ</p>



<p class="bodytext"><a name="para1048"></a><span class="paranum">1048</span>. Chaṭṭhe <span class="bld">ovādāyā</span>ti ettha na yo vā so vā ovādo hoti, atha kho garudhammoyevāti āha ‘‘garudhammatthāyā’’ti. Saha vasati ettha, etenāti vā <span class="bld">saṃvāso</span>ti vacanatthena uposathapavāraṇā saṃvāso nāmāti āha ‘‘uposathapavāraṇāpucchanatthāyā’’ti. ‘‘Pucchanatthāyā’’ti iminā <span class="bld">‘‘saṃvāsāyā’’</span>ti ettha uttarapadalopabhāvaṃ dasseti. <span class="bld">Etthā</span>ti bhikkhunivibhaṅge, sikkhāpade vā pāḷiyaṃ vāti. Chaṭṭhaṃ.</p>



<p class="subhead">7-9. Sattama-aṭṭhama-navamasikkhāpadaṃ</p>



<p class="bodytext"><a name="para1053"></a><span class="paranum">1053</span>. Sattamaṭṭhamanavamesu <a name="M0.0175"></a> anuttānavacanaṃ natthi. Kevalaṃ pana ‘‘imissāpī’’ti padaṃ viseso, imissāpi pāḷiyāti atthoti. Sattamaṭṭhamanavamāni.</p>



<p class="subhead">10. Dasamasikkhāpadaṃ</p>



<p class="bodytext"><a name="para1062"></a><span class="paranum">1062</span>. Dasame dve kāyā uparimakāyo heṭṭhimakāyoti. Tattha kaṭito uddhaṃ uparimakāyo, heṭṭhā heṭṭhimakāyo. Tattha ‘‘pasākhe’’ti idaṃ heṭṭhimakāyassa nāmanti āha ‘‘adhokāye’’ti. <span class="bld">Hī</span>ti saccaṃ. <span class="bld">Tato</span>ti adhokāyato. Iminā pañcamībāhiratthasamāsaṃ dasseti. Rukkhassa sākhā pabhijjitvā gatā viya ubho ūrū pabhijjitvā gatāti yojanā.</p>



<p class="bodytext"><a name="para1065"></a><span class="paranum">1065</span>. <span class="bld">Phālehī</span>ti <a name="V1.0154"></a> ettha <span class="bld">iti</span>saddo ādyattho. Tena ‘‘dhovā’’tiādīni cattāri padāni saṅgaṇhāti. <span class="bld">Āṇattidukkaṭānī</span>ti heṭṭhā vuttesu aṭṭhasu dukkaṭesu vinayadukkaṭameva. <span class="bld">Sesesū</span>ti bhindanato sesesu phālanādīsūti. Dasamaṃ.</p>



<p class="centered">Ārāmavaggo chaṭṭho.</p>



<p class="title">7. Gabbhinivaggo</p>



<p class="subhead">1. Paṭhamasikkhāpada-atthayojanā</p>



<p class="bodytext"><a name="para1069"></a><span class="paranum">1069</span>. Gabbhinivaggassa paṭhame kucchiṃ paviṭṭho satto etissā atthīti <span class="bld">kucchipaviṭṭhasattā</span>. ‘‘Kucchi’’ntipi pāṭho. Iminā <span class="bld">gabbhinī</span>ti ettha gabbhasaddo kucchiṭṭhasattavācakoti dasseti. Gabbhasaddo (abhidhānappadīpikāyaṃ 944 gāthāyaṃ) hi kucchiṭṭhasatte ca kucchimhi ca ovarake ca vattatīti. Paṭhamaṃ.</p>



<p class="subhead">2. Dutiyasikkhāpadaṃ</p>



<p class="bodytext"><a name="para1073"></a><span class="paranum">1073</span>. Dutiye <a name="M0.0176"></a> thaññaṃ pivatīti <span class="bld">pāyanto,</span> dārako, so etissā atthīti <span class="bld">pāyantī</span>ti dassento āha ‘‘thaññaṃ pāyamāni’’nti. Dutiyaṃ.</p>



<p class="subhead">3. Tatiyasikkhāpadaṃ</p>



<p class="bodytext"><a name="para1077"></a><span class="paranum">1077</span>. Tatiye <span class="bld">nittharissatī</span>ti vaṭṭadukkhato nittharissati.</p>



<p class="bodytext"><a name="para1079"></a><span class="paranum">1079</span>. <span class="bld">Pāṇātipātā veramaṇi</span>nti ettha pāṇātipātā viramati imāyāti <span class="bld">veramaṇī</span>ti atthena sikkhāpadaṃ veramaṇi nāmāti āha ‘‘pāṇātipātā veramaṇisikkhāpada’’nti. Yaṃ taṃ sikkhāpadanti <a name="V1.0155"></a> sambandho. <span class="bld">Sabbatthā</span>ti ‘‘adinnādānā veramaṇi’’ntiādīsu sabbesu vākyesu. Pabbajitāya sāmaṇeriyāti sambandho. <span class="bld">Etāsū</span>ti chasu sikkhāsūti. Tatiyaṃ.</p>



<p class="subhead">4. Catutthasikkhāpadaṃ</p>



<p class="bodytext"><a name="para1084"></a><span class="paranum">1084</span>. Catutthe ‘‘vuṭṭhānasammutī’’ti padaṃ ‘‘hotī’’ti pade kattā, ‘‘dātabbāyevā’’ti pade kammanti. Catutthaṃ.</p>



<p class="subhead">5-9. Pañcamādisikkhāpadaṃ</p>



<p class="bodytext"><a name="para1095"></a><span class="paranum">1095</span>. Pañcamādīsu navamapariyosānesu sikkhāpadesu anuttānaṭṭhānaṃ natthīti. Pañcamachaṭṭhasattamaṭṭhamanavamāni.</p>



<p class="subhead">10. Dasamasikkhāpadaṃ</p>



<p class="bodytext"><a name="para1116"></a><span class="paranum">1116</span>. Dasame <span class="bld">vūpakāseyyā</span>ti ettha kāsadhātuyā gatyatthaṃ dassento āha ‘‘gaccheyyā’’ti. Dasamaṃ.</p>



<p class="centered">Gabbhinivaggo sattamo.</p>



<p class="title">8. Kumāribhūtavaggo</p>



<p class="subhead">1-2-3. Paṭhama-dutiya-tatiyasikkhāpada-atthayojanā</p>



<p class="bodytext"><a name="para1119"></a><span class="paranum">1119</span>. Kumāribhūtavaggassa <a name="M0.0177"></a> paṭhamadutiyatatiyesu yā pana tā mahāsikkhamānāti sambandho. <span class="bld">Sabbapaṭhamā dve mahāsikkhamānā</span>ti gabbhinivagge sabbāsaṃ sikkhamānānaṃ paṭhamaṃ vuttā dve mahāsikkhamānā. <span class="bld">Tā panā</span>ti mahāsikkhamānā pana. <span class="bld">Sikkhamānāicceva vattabbā</span>ti sammutikammesu <a name="V1.0156"></a> sāmaññato vattabbā. ‘‘Gihigatā’’ti vā ‘‘kumāribhūtā’’ti vā na vattabbā, vadanti ce, sammutikammaṃ kuppatīti adhippāyo. <span class="bld">Gihigatāyā</span>ti ettha gihigatā nāma purisantaragatā vuccati. Sā hi yasmā purisasaṅkhātena gihinā gamiyittha, ajjhācāravasena, gihiṃ vā gamittha, tasmā gihigatāti vuccati. Ayaṃ sikkhamānāti sambandho. <span class="bld">Kumāribhūtā</span> nāma sāmaṇerā vuccati. Sā hi yasmā agihigatattā kumārī hutvā bhūtā, kumāribhāvaṃ vā bhūtā gatā, tasmā kumāribhūtāti vuccati. <span class="bld">Tissopī</span>ti gihigatā kumāribhūtā mahāsikkhamānāti tissopi. <span class="bld">Sikkhamānā</span>ti sikkhaṃ mānetīti sikkhamānāti. Paṭhama dutiya tatiyāni.</p>



<p class="subhead">4. Catutthasikkhāpadaṃ</p>



<p class="bodytext"><a name="para1136"></a><span class="paranum">1136</span>. Catutthe anuttānavacanaṃ natthīti. Catutthaṃ.</p>



<p class="subhead">5. Pañcamasikkhāpadaṃ</p>



<p class="bodytext">Pañcame ettha sikkhāpade ‘‘saṅghena paricchinditabbā’’ti yaṃ vacanaṃ vuttaṃ, tassāti yojanāti. Pañcamaṃ.</p>



<p class="subhead">6-7-8. Chaṭṭha-sattama-aṭṭhamasikkhāpadaṃ</p>



<p class="bodytext">Chaṭṭhasattamaṭṭhamesu anuttānaṭṭhānaṃ natthīti. Chaṭṭhasattamaṭṭhamāni.</p>



<p class="subhead">9. Navamasikkhāpadaṃ</p>



<p class="bodytext"><a name="para1158"></a><span class="paranum">1158</span>. Navame <span class="bld">anto</span>ti abbhantare. Iminā ātyūpasaggassatthaṃ dasseti. ‘‘Soka’’ntiādinā anto vāseti pavesetīti <span class="bld">āvāsā</span><a name="M0.0178"></a>. Sokaṃ āvāsā <span class="bld">sokāvāsā</span>ti vacanatthaṃ dasseti. Gharaṃ gharasāmikā āvisanti viya, evaṃ ayampi sokaṃ āvisatīti yojanā. <span class="bld">Itī</span>ti evaṃ. <span class="bld">Ya</span>nti sokaṃ. <span class="bld">Svāssā</span>ti so assā. <span class="bld">So</span>ti soko. <span class="bld">Assā</span>ti sikkhamānāya. <span class="bld">Āvāso</span>ti āvāsokāso. ‘‘Edisā aya’’nti iminā ‘‘ajānantī’’ti ettha ajānanākāraṃ dassetīti. Navamaṃ.</p>



<p class="subhead">10. Dasamasikkhāpadaṃ</p>



<p class="bodytext"><a name="para1162"></a><span class="paranum">1162</span>. Dasame <a name="V1.0157"></a> <span class="bld">anāpucchā</span>ti ettha tvāpaccayo lopoti āha ‘‘anāpucchitvā’’ti. <span class="bld">Dvikkhattu</span>nti dve vāre. <span class="bld">Saki</span>nti ekavāraṃ.</p>



<p class="bodytext"><a name="para1163"></a><span class="paranum">1163</span>. Apubbaṃ samuṭṭhānasīsaṃ imassāti <span class="bld">apubbasamuṭṭhānasīsaṃ. Dvīsupi ṭhānesū</span>ti vācāto ca kāyavācāto cāti dvīsu ṭhānesupi. <span class="bld">Ananujānāpetvā</span>ti mātāpitūhi ca sāmikena ca na anujānāpetvāti. Dasamaṃ.</p>



<p class="subhead">11. Ekādasamasikkhāpadaṃ</p>



<p class="bodytext"><a name="para1167"></a><span class="paranum">1167</span>. Ekādasame <span class="bld">tatthā</span>ti ‘‘pārivāsiyachandadānenā’’ti vacane. <span class="bld">Aññatrā</span>ti aññaṃ ṭhānaṃ.</p>



<p class="bodytext"><span class="bld">Ekaṃ ajjhesantī</span>ti ekaṃ bhikkhuṃ dhammakathanatthāya niyyojenti. <span class="bld">Aññaṃ panā</span>ti uposathikato aññaṃ pana.</p>



<p class="bodytext"><span class="bld">Tatrā</span>ti tesu bhikkhūsu. Subhāsubhaṃ nakkhattaṃ paṭhatīti <span class="bld">nakkhattapāṭhako. Dāruṇa</span>nti kakkhaḷaṃ. <span class="bld">Te</span>ti bhikkhū. <span class="bld">Tassā</span>ti nakkhattapāṭhakassa bhikkhussa. ‘‘Nakkhattaṃ paṭimānentaṃ, attho bālaṃ upaccagā’’tijātakapāḷi (jā. 1.1.49). Ayaṃ panettha yojanā – nakkhattaṃ paṭimānentaṃ bālaṃ attho hitaṃ upaccagā upasamīpe atikkamitvā agāti. Ekādasamaṃ.</p>



<p class="subhead">12. Dvādasamasikkhāpadaṃ</p>



<p class="bodytext"><a name="para1170"></a><span class="paranum">1170</span>. Dvādasame <a name="M0.0179"></a> <span class="bld">nappahotī</span>ti bhikkhuniyo nivāsāpetuṃ na sakkotīti. Dvādasamaṃ.</p>



<p class="subhead">13. Terasamasikkhāpadaṃ</p>



<p class="bodytext"><a name="para1175"></a><span class="paranum">1175</span>. Terasame <span class="bld">ekaṃ vassa</span>nti ettha vassasaddo saṃvaccharapariyāyo, upayogavacanañca bhummatthe hotīti āha ‘‘ekasmiṃ saṃvacchare’’ti. Terasamaṃ.</p>



<p class="centered">Kumāribhūtavaggo aṭṭhamo.</p>



<p class="title">9. Chattupāhanavaggo</p>



<p class="subhead">1. Paṭhamasikkhāpada-atthayojanā</p>



<p class="bodytext"><a name="para1181"></a><span class="paranum">1181</span>. Chattavaggassa <a name="V1.0158"></a> paṭhame <span class="bld">kaddamādīnī</span>ti cikkhallādīni. Ādisaddena udakādīni saṅgaṇhāti. <span class="bld">Gacchādīnī</span>ti khuddapādapādīni. Ādisaddena aññānipi chattaṃ dhāretuṃ asakkuṇeyyāni sambādhaṭṭhānāni saṅgaṇhātīti. Paṭhamaṃ.</p>



<p class="subhead">2. Dutiyasikkhāpadaṃ</p>



<p class="bodytext"><a name="para1184"></a><span class="paranum">1184</span>. Dutiye <span class="bld">yānenā</span>ti yanti icchitaṭṭhānaṃ sukhena gacchanti anenāti <span class="bld">yāna</span>nti. Dutiyaṃ.</p>



<p class="subhead">3. Tatiyasikkhāpadaṃ</p>



<p class="bodytext"><a name="para1191"></a><span class="paranum">1191</span>. Tatiye ‘‘vippakiriyiṃsū’’ti kiriyāpadassa kattunā avinābhāvato kattāraṃ dassetuṃ vuttaṃ ‘‘maṇayo’’ti. <span class="bld">Maṇayo</span>ti ca ratanānīti. Tatiyaṃ.</p>



<p class="subhead">4. Catutthasikkhāpadaṃ</p>



<p class="bodytext"><a name="para1194"></a><span class="paranum">1194</span>. Catutthe <span class="bld">sīsūpagādīsū</span>ti ādisaddena gīvūpagādayo saṅgaṇhāti. <span class="bld">Yaṃ ya</span>nti alaṅkāranti. Catutthaṃ.</p>



<p class="subhead">5. Pañcamasikkhāpadaṃ</p>



<p class="bodytext"><a name="para1199"></a><span class="paranum">1199</span>. Pañcame <a name="M0.0180"></a> <span class="bld">gandhena cā</span>ti gandheti attano vatthuṃ sūceti pakāsetīti gandho. <span class="bld">Vaṇṇakena cā</span>ti vilepanena ca. Tañhi vaṇṇayati chavisobhaṃ pakāsetīti vaṇṇakanti vuccati. Casaddena samāhāradvandavākyaṃ dīpetīti. Pañcamaṃ.</p>



<p class="subhead">6. Chaṭṭhasikkhāpadaṃ</p>



<p class="bodytext"><a name="para1202"></a><span class="paranum">1202</span>. Chaṭṭhe <a name="V1.0159"></a> anuttānavacanaṃ natthīti. Chaṭṭhaṃ.</p>



<p class="subhead">7. Sattamasikkhāpadaṃ</p>



<p class="bodytext"><a name="para1208"></a><span class="paranum">1208</span>. Sattame <span class="bld">ummaddane</span>ti uppīḷitvā maddane. <span class="bld">Saṃbāhanepī</span>ti punappunaṃ bāhanepīti. Sattamaṃ.</p>



<p class="subhead">8-10. Aṭṭhamādisikkhāpadaṃ</p>



<p class="bodytext"><a name="para1210"></a><span class="paranum">1210</span>. Aṭṭhamādīsu tīsu anuttānavacanaṃ natthīti. Aṭṭhamanavamadasamāni.</p>



<p class="subhead">11. Ekādasamasikkhāpadaṃ</p>



<p class="bodytext"><a name="para1214"></a><span class="paranum">1214</span>. Ekādasame <span class="bld">abhimukhamevā</span>ti abhimukhe eva. Mukhassa hi abhi <span class="bld">abhimukha</span>nti vacanattho kātabbo, sattamiyā aṃkāro. Iminā <span class="bld">purato</span>ti ettha topaccayo bhummatthe hotīti dasseti. <span class="bld">Upacāra</span>nti dvādasahatthūpacāranti. Ekādasamaṃ.</p>



<p class="subhead">12. Dvādasamasikkhāpadaṃ</p>



<p class="bodytext"><a name="para1219"></a><span class="paranum">1219</span>. Dvādasame ‘‘anokāsakata’’ntipadassa ayuttasamāsabhāvañca visesanaparapadabāhirasamāsabhāvañca dassetuṃ vuttaṃ ‘‘akataokāsa’’nti. Okāso na kato yenāti <span class="bld">anokāsakato,</span> bhikkhu, taṃ. ‘‘Aniyametvā’’ti iminā ‘‘anodissā’’ti padassa tvāpaccayantabhāvaṃ dassetīti. Dvādasamaṃ.</p>



<p class="subhead">13. Terasamasikkhāpadaṃ</p>



<p class="bodytext"><a name="para1226"></a><span class="paranum">1226</span>. Terasame <a name="M0.0181"></a> <span class="bld">upacārepī</span>ti aparikkhittassa gāmassa parikkhepārahaṭṭhānasaṅkhāte upacārepi.</p>



<p class="bodytext"><a name="para1227"></a><span class="paranum">1227</span>. ‘‘Acchinnacīvarikāyā’’ti <a name="V1.0160"></a> sāmaññato vuttepi visesoyevādhippetoti āha ‘‘saṅkaccikacīvaramevā’’ti. Samantato purisānaṃ dassanaṃ kantīyati chindīyati etthāti <span class="bld">saṅkacci,</span> adhakkhakaubbhanābhiṭṭhānaṃ, saṅkacce nivasitabbanti <span class="bld">saṃkaccikaṃ,</span> tameva cīvaranti <span class="bld">saṅkaccikacīvara</span>nti. Terasamaṃ.</p>



<p class="centered">Chattupāhanavaggo navamo.</p>



<p class="bodytext">Sabbāneva sikkhāpadānīti sambandho. <span class="bld">Tato</span>ti tehi aṭṭhāsītisatasikkhāpadehi, apanetvāti sambandho.</p>



<p class="bodytext"><span class="bld">Tatrā</span>ti tesu khuddakesu. <span class="bld">Etthā</span>ti dasasu sikkhāpadesūti.</p>



<p class="centered">Bhikkhunivibhaṅge khuddakavaṇṇanāya</p>



<p class="centered">Yojanā samattā.</p>



<p class="subhead">5. Pāṭidesanīyasikkhāpada-atthayojanā</p>



<p class="bodytext">Khuddakānaṃ anantarā pāṭidesanīyā nāma aṭṭha ye dhammā saṅkhepeneva saṅgahaṃ ārūḷhā saṅgītikārehi, tesaṃ aṭṭhannaṃ pāṭidesanīyanāmakānaṃ dhammānaṃ saṅkhepeneva esā vaṇṇanā pavattateti yojanā.</p>



<p class="bodytext"><a name="para1228"></a><span class="paranum">1228</span>. <span class="bld">Yā</span>ni sabbitelādīnīti sambandho. <span class="bld">Hī</span>ti vitthāro. <span class="bld">Etthā</span>ti aṭṭhasu pāṭidesanīyesu. <span class="bld">Pāḷivinimuttakesū</span>ti pāḷito vinimuttakesu. <span class="bld">Sabbesū</span>ti akhilesu sabbitelādīsūti.</p>



<p class="centered">Bhikkhunivibhaṅge pāṭidesanīyavaṇṇanāya yojanā samattā.</p>



<p class="bodytext"><span class="bld">Panā</span>ti pakkhantarajotako. Ye dhammā uddiṭṭhāti sambandho. <span class="bld">Tesa</span>nti pāṭidesanīyānaṃ. Puna <span class="bld">tesa</span>nti sekhiyaadhikaraṇasamathadhammānaṃ.</p>



<p class="bodytext"><span class="bld">Ta</span>nti <a name="V1.0161"></a><a name="M0.0182"></a> atthavinicchayaṃ, vidū <span class="bld">vadantī</span>ti sambandho. Yakāro padasandhikaro. Ayaṃ panettha yojanā – tesaṃ pāṭidesanīyānaṃ anantarā ye ca sekhiyā pañcasattati ye ca dhammā, casaddo luttaniddiṭṭho, <span class="bld">adhikaraṇavhayā</span> adhikaraṇasamathanāmakā satta ye ca dhammā bhagavatā uddiṭṭhā, tesaṃ sekhiyaadhikaraṇasamathadhammānaṃ yo atthavinicchayo vibhaṅge mayā vutto, tādisameva taṃ atthavinicchayaṃ bhikkhunīnaṃ vibhaṅgepi vidū vadanti yasmā, tasmā tesaṃ dhammānaṃ sekhiyaadhikaraṇasamathadhammānaṃ yā atthavaṇṇanā tattha mahāvibhaṅge visuṃ mayā na vuttā. Imā atthavaṇṇanā <span class="bld">idhā</span>pi bhikkhunīnaṃ vibhaṅgepi, pisaddo luttaniddiṭṭho, mayā na vuttāyevāti. Nakāro dvīsu kiriyāsu yojetabbo.</p>



<p class="gatha1">‘‘Sabbāsavapahaṃ maggaṃ, puññakammena ciminā;</p>



<p class="gathalast">Uppādetvā sasantāne, sattā passantu nibbuti’’nti.</p>



<p class="bodytext">Ayaṃ gāthā etarahi potthakesu natthi, ṭīkāsu pana atthi. Tasmā evamettha yojanā veditabbā – <span class="bld">iminā puññakammena ca</span> vibhaṅgavaṇṇanāya katena iminā puññakammena ca aññena puññakammena ca. Casaddo hi avuttasampiṇḍanattho. <span class="bld">Sattā</span> sabbe sattā <span class="bld">sabbāsavapahaṃ</span> sabbesaṃ āsavānaṃ vighātakaṃ <span class="bld">maggaṃ</span> arahattamaggaṃ <span class="bld">sasantāne</span> attano niyakajjhatte <span class="bld">uppādetvā</span> janetvā <span class="bld">nibbutiṃ</span> khandhaparinibbānaṃ ñāṇālocanena passantūti.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Bhikkhunivibhaṅgavaṇṇanāya</p>



<p class="centered">Yojanā samattā.</p>



<p class="gatha1">Jādilañchitanāmena, nekānaṃ vācito mayā;</p>



<p class="gathalast">Bhikkhunīnaṃ vibhaṅgassa, samatto yojanānayoti.</p>



<p class="centered"> Namo tassa bhagavato arahato sammāsambuddhassa</p>



<p class="chapter">Mahāvaggayojanā</p>



<p class="title">1. Mahākhandhakaṃ</p>



<p class="subhead">1. Bodhikathā</p>



<p class="gatha1">Evūbhatovibhaṅgassa<a name="V1.0162"></a><a name="M0.0183"></a>, katvāna yojanānayaṃ;</p>



<p class="gathalast">Mahāvaggakhandhakassa, karissaṃ yojanānayaṃ.</p>



<p class="bodytext"><span class="bld">Ubhinna</span>nti ubhayesaṃ. <span class="bld">Pātimokkhāna</span>nti pātimokkhavibhaṅgānaṃ. Pātimokkhagahaṇena hettha tesaṃ vibhaṅgopi gahito abhedena vā uttarapadalopavasena vā. <span class="bld">Khandhaka</span>nti paññattisamūhaṃ. Khandhasaddo hettha paññattivācako. Vinayapaññattiyo vuccanti ‘‘khandho’’ti. Tesaṃ samūho <span class="bld">khandhako</span>. Athavā <span class="bld">khandho</span>ti rāsi. Khandhasaddo hi rāsatthavācako. Vinayapaññattirāsi vuccati ‘‘khandho’’ti. Kakāro pakāsakavācako. Khandhānaṃ vinayapaññattirāsīnaṃ ko pakāsakoti <span class="bld">khandhako,</span> <a name="V1.0163"></a> taṃ khandhakaṃ. Ayaṃ panettha yojanā – ubhinnaṃ pātimokkhānaṃ saṅgītisamanantaraṃ <span class="bld">khandhakovidā</span> khandhakesu kusalā mahātherā yaṃ khandhakaṃ saṅgāyiṃsu, tassa khandhakassa dāni saṃvaṇṇanākkamo yasmā sampatto, tasmā tassa khandhakassa ayaṃ anuttānatthavaṇṇanā hotīti.</p>



<p class="bodytext">Ye atthāti sambandho. Hisaddo padālaṅkāro. <span class="bld">Yesa</span>nti padānaṃ. <span class="bld">Te</span>ti te atthe. <span class="bld">Bhave</span>ti bhaveyya, bhavituṃ sakkuṇeyyāti attho. <span class="bld">Tesa</span>nti atthānaṃ. <span class="bld">Ki</span>nti kiṃ payojanaṃ. <span class="bld">Te</span>ti atthe, ñātunti sambandho. Athavā <span class="bld">te</span>ti atthā, avaṇṇitāti sambandho. <span class="bld">Tesaṃyevā</span>ti atthānameva. Ayaṃ panettha yojanā – padabhājanīye yesaṃ padānaṃ ye atthā bhagavatā pakāsitā, tesaṃ padānanti pāṭhaseso, te atthe puna vadeyyāma ce, kadā pariyosānaṃ saṃvaṇṇanāya pariniṭṭhānaṃ bhave, na bhaveyyāti adhippāyo. Ye ceva atthā uttānā, tesaṃ saṃvaṇṇanāya kiṃ payojanaṃ, na payojananti adhippāyo. <span class="bld">Adhippāyānusandhīhi</span> ca adhippāyena ca anusandhinā ca byañjanena ca ye pana atthā anuttānā, te atthe, atthā vā avaṇṇitā <a name="M0.0184"></a> yasmā ñātuṃ na sakkā, tasmā tesaṃyeva atthānaṃ ayaṃ saṃvaṇṇanānayo hotīti. Itisaddo parisamāpanattho.</p>



<p class="bodytext"><a name="para1"></a><span class="paranum">1</span>. ‘‘Tena…pe… verañjāya’’ntiādīsu (pārā. 1) karaṇavacane visesakāraṇamatthi viya, <span class="bld">‘‘tena…pe… paṭhamābhisambuddho’’</span>ti ettha kiñcāpi natthīti yojanā. Asadisopamāyaṃ. <span class="bld">Kiñcāpi</span>saddo garahatthajotako, <span class="bld">pana-</span>saddo sambhāvanatthajotako. ‘‘Karaṇavacanenevā’’ti ettha evakārena upayogavacanaṃ vā bhummavacanaṃ vā nivāreti. <span class="bld">Abhilāpo</span>ti abhimukhaṃ atthaṃ lapatīti abhilāpo, saddo. <span class="bld">Ādito</span>ti verañjakaṇḍato. <span class="bld">Eta</span>nti ‘‘tena samayena buddho bhagavā uruvelāya’’ntiādivacanaṃ. ‘‘Aññesupī’’ti vatvā tamevatthaṃ dassetuṃ vuttaṃ ‘‘ito paresū’’ti.</p>



<p class="bodytext">Yadi visesakāraṇaṃ natthi, kiṃ panetassa vacane payojananti codento āha ‘‘kiṃ panetassā’’tiādi. <span class="bld">Etassā</span>ti ‘‘tena samayena buddho bhagavā uruvelāya’’ntiādivacanassa. Nidānadassanaṃ payojanaṃ nāmāti yojanā. Tamevatthaṃ vibhāvetumāha <span class="bld">‘‘yā hī’’</span>tiādi. Yā pabbajjā ceva yā upasampadā ca bhagavato anuññātāti yojanā. Yāni ca anuññātānīti sambandho. <span class="bld">Tānī</span>ti pabbajjādīni. <span class="bld">Abhisambodhi</span>nti arahattamaggañāṇapadaṭṭhānaṃ sabbaññutaññāṇañca sabbaññutaññāṇapadaṭṭhānaṃ arahattamaggañāṇañca. <span class="bld">Bodhimahāmaṇḍe</span>ti mahantānaṃ maggañāṇasabbaññutaññāṇānaṃ pasannaṭṭhāne bodhirukkhamūleti attho. <span class="bld">Eva</span>ntiādi nigamanaṃ.</p>



<p class="bodytext"><span class="bld">Tatthā</span>ti <a name="V1.0164"></a> yaṃ ‘‘tena samayena uruvelāya’’ntiādivacanaṃ vuttaṃ, tattha. <span class="bld">Uruvelāya</span>nti ettha urusaddo mahantapariyāyoti āha ‘‘mahāvelāya’’nti. ‘‘Vālikarāsimhī’’ti iminā velāsaddassa rāsatthaṃ dasseti, kālasīmādayo nivatteti. Yadi pana ‘‘urū’’ti vālikāya nāmaṃ, ‘‘velā’’ti mariyādāya, evañhi sati nanu uruyā velāti attho daṭṭhabboti āha ‘‘velātikkamanahetu āhaṭā uru uruvelā’’ti. Iminā <a name="M0.0185"></a> velāya atikkamo <span class="bld">velā</span> uttarapadalopavasena, velāya āhaṭā uru <span class="bld">uruvelā</span> padavipariyāyavasenāti dasseti. <span class="bld">Etthā</span>ti ‘‘uruvelāya’’ntipade. Tamevatthaṃ vibhāvento āha ‘‘atīte kirā’’tiādi. Anuppanne buddhe pabbajitvāti sambandho. <span class="bld">Tāpasapabbajja</span>nti isipabbajjaṃ, na samaṇapabbajjaṃ. <span class="bld">Katikavatta</span>nti karaṇaṃ kataṃ, katena pavattaṃ katikaṃ, tameva vattaṃ katikavattaṃ. Akaṃsu kirāti sambandho. <span class="bld">Yo</span>ti yo koci. <span class="bld">Añño</span>ti attanā aparo. So ākiratūti sambandho. <span class="bld">Pattapuṭenā</span>ti paṇṇena katena puṭena. <span class="bld">Tato</span>ti katikavattakaraṇato. <span class="bld">Tatthā</span>ti tasmiṃ padese. <span class="bld">Tato</span>ti mahāvālikarāsijananato, paranti sambandho. Nanti taṃ padesaṃ. <span class="bld">Ta</span>nti mahāvālikarāsiṃ.</p>



<p class="bodytext">‘‘Bodhirukkhamūle’’ti ettha assattharukkhassa upacāravasena bodhīti nāmalabhanaṃ dassento āha ‘‘bodhi vuccati catūsu maggesu ñāṇa’’ntiādi. Iminā cattāri saccāni bujjhatīti <span class="bld">bodhī</span>ti vacanatthena catūsu maggesu ñāṇaṃ bodhi nāmāti dasseti. <span class="bld">Etthā</span>ti bodhimhi, bodhiyaṃ vā. Samīpatthe cetaṃ bhummavacanaṃ. <span class="bld">Rukkhopī</span>ti pisaddena na maggañāṇamevāti dasseti. <span class="bld">Mūle</span>ti āsanne. <span class="bld">Paṭhamābhisambuddho</span>ti anunāsikalopavasena sandhīti āha ‘‘paṭhamaṃ abhisambuddho’’ti. ‘‘Hutvā’’ti iminā ‘‘paṭhama’’ntipadassa bhāvanapuṃsakaṃ dasseti. <span class="bld">Sabbapaṭhamaṃyevā</span>ti sabbesaṃ janānaṃ paṭhamameva abhisambuddho hutvāti sambandho. Eko eva pallaṅko <span class="bld">ekapallaṅko</span>ti avadhāraṇasamāsaṃ dassento āha ‘‘ekeneva pallaṅkenā’’ti. ‘‘Sakiṃ…pe… ābhujitenā’’ti iminā avadhāraṇaphalaṃ dasseti. <span class="bld">Pallaṅko</span>ti ca ūrubaddhāsanaṃ. <span class="bld">Vimuttisukhaṃ paṭisaṃvedī</span>ti ettha tadaṅgādīsu (paṭi. ma. aṭṭha. 1.1.104) pañcasu vimuttīsu paṭippassaddhisaṅkhātā phalasamāpatti evādhippetāti āha ‘‘phalasamāpattisukha’’nti. <span class="bld">Phalasamāpattī</span>ti arahattaphalasamāpatti. Sā hi viruddhehi upakkilesehi muccitaṭṭhena <span class="bld">vimuttī</span>ti vuccati, tāya sampayuttaṃ sukhaṃ <span class="bld">vimuttisukhaṃ,</span> catutthajjhānikaṃ arahattaphalasamāpattisukhaṃ. Athavā tāya jātaṃ sukhaṃ vimuttisukhaṃ, sakalakilesadukkhūpasamasukhaṃ<a name="M0.0186"></a>. ‘‘Paṭisaṃvedayamāno’’tiiminā ‘‘paṭisaṃvedī’’ti ettha ṇīpaccayassa kattutthaṃ dasseti. Punappunaṃ suṭṭhu vadati anubhavatīti <span class="bld">paṭisaṃvedī</span>. Paṭisaṃvedī hutvā nisīdīti sambandho.</p>



<p class="bodytext"><span class="bld">Paccayākāra</span>nti <a name="V1.0165"></a> avijjādipaccayānaṃ uppādākāraṃ. Kasmā paccayākāro paṭiccasamuppādo nāmāti āha ‘‘paccayākāro hī’’tiādi. <span class="bld">Hī</span>ti saccaṃ, yasmā vā. ‘‘Aññamañña’’ntiiminā ‘‘paṭiccā’’tipadassa kammaṃ dasseti, ‘‘sahite’’tiiminā saṃsaddassatthaṃ. ‘‘Dhamme’’tiiminā tassa sarūpaṃ. <span class="bld">Etthā</span>ti imissaṃ vinayaṭṭhakathāyaṃ. <span class="bld">Tatthā</span>ti ‘‘anulomapaṭiloma’’ntipade, anulomapaṭilomesu vā. Sveva paccayākāro vuccatīti yojanā. ‘‘Attanā kattabbakiccakaraṇato’’tiiminā anulomasaddassa sabhāvatthaṃ dasseti. <span class="bld">Svevā</span>ti paccayākāro eva. <span class="bld">Taṃ kicca</span>nti attanā kattabbaṃ taṃ kiccaṃ. <span class="bld">Tassa akaraṇato</span>ti attanā kattabbakiccassa akaraṇato. Iminā paṭilomasaddassa sabhāvatthaṃ dasseti. <span class="bld">Purimanayenevā</span>ti ‘‘avijjāpaccayā saṅkhārā’’tiādinā purimanayeneva. <span class="bld">Vā</span>ti athavā. <span class="bld">Pavattiyā</span>ti saṃsārapavattiyā. <span class="bld">Anulomo</span>ti anukūlo, anurūpo vā. <span class="bld">Itaro</span>ti ‘‘avijjāyatvevā’’tiādinā vutto paccayākāro. <span class="bld">Tassā</span>ti pavattiyā. <span class="bld">Paṭilomo</span>ti paṭiviruddho, <span class="bld">etthā</span>ti ‘‘anulomapaṭiloma’’ntipade. <span class="bld">Attho daṭṭhabbo</span>ti ettha attho evāti sambhavato tassa phalaṃ vā ‘‘saddantaratthāpohanena saddo atthaṃ vadatī’’ti vacanato (udā. aṭṭha. 1; dī. ni. ṭī. 1.1; ma. ni. ṭī. 1.mulapariyāyasuttavaṇṇanā; saṃ. ni. ṭī. 1.1.oghatarayasuttavaṇṇanā; a. ni. ṭī. 1.1.rupādivaggavaṇṇanā) saddantaratthāpohanaṃ vā dassento āha ‘‘ādito panā’’tiādi. <span class="bld">Yāva</span>saddo avadhivacano. Yāva antaṃ pāpetvāti sambandho. <span class="bld">Ito</span>ti imehi vuttehi dvīhi atthehi. <span class="bld">‘‘Manasākāsī’’</span>ti ettha ikāralopavasena sandhīti āha ‘‘manasi akāsī’’ti. <span class="bld">Tatthā</span>ti ‘‘manasākāsī’’tipade. <span class="bld">Yathā</span>ti yenākārena. <span class="bld">Ida</span>nti imaṃ ākāraṃ. <span class="bld">Tatthā</span>ti ‘‘avijjāpaccayā saṅkhārā’’tiādipāṭhe avayavattho evaṃ veditabboti yojanā. Samāsamajjhe tasaddena pubbapadasseva liṅgavacanāni gahetabbānīti āha ‘‘avijjā ca sā paccayo cā’’ti<a name="M0.0187"></a>. Vākye pana tasaddena parapadasseva liṅgavacanāni gahetabbāni. ‘‘Avijjāpaccayā’’tipadaṃ ‘‘sambhavantī’’tipadena sambandhitabbanti āha ‘‘tasmā avijjāpaccayā saṅkhārā sambhavantī’’ti. <span class="bld">Sabbapadesū</span>ti ‘‘saṅkhārapaccayā viññāṇa’’ntiādīsu sabbesu padesu.</p>



<p class="bodytext"><span class="bld">Yathā panā</span>ti yenākārena pana. <span class="bld">Ida</span>nti imaṃ ākāraṃ. <span class="bld">Tatthā</span>ti ‘‘avijjāya…pe… nirodho’’tiādivākye. <span class="bld">Avijjāyatvevā</span>ti ettha ‘‘bhaddiyotvevā’’tiādīsu viya ‘‘bhaddiyo iti evā’’ti padacchedo kattabbo, na evaṃ ‘‘avijjāya iti evā’’ti, atha kho ‘‘avijjāya tu evā’’ti kātabboti āha ‘‘avijjāya tu evā’’ti. ‘‘Pa atimokkhaṃ atipamokkha’’ntiādīsu (kaṅkhā. aṭṭha. nidānavaṇṇanā) viya upasaggabyattayena vuttaṃ, evamidha <a name="V1.0166"></a> nipātabyattayena vuttanti daṭṭhabbaṃ. Tattha evasaddena sattajīvādayo nivatteti. Tusaddo pakkhantaratthajotako. Anulomapakkhato paṭilomasaṅkhātaṃ pakkhantaraṃ manasākāsīti attho. Asesavirāganirodhasaddo ayuttasamāso, uttarapadena ca tatiyāsamāsoti āha ‘‘virāgasaṅkhātena maggena asesanirodhā’’ti. Tattha asesasaddaṃ virāgasaddena sambandhamakatvā nirodhasaddena sambandhaṃ katvā atthassa gahaṇaṃ <span class="bld">ayuttasamāso</span> nāma. ‘‘Maggenā’’tiiminā virāgasaddassatthaṃ dasseti. Maggo hi virajjanaṭṭhena <span class="bld">virāgo</span>ti vuccati. <span class="bld">Saṅkhāranirodho</span>ti ettha maggena nirodhattā anuppādanirodho hotīti āha ‘‘saṅkhārānaṃ anuppādanirodho hotī’’ti. <span class="bld">Anuppādanirodho</span>ti ca anuppādena nirodho samucchedavasena niruddhattā. <span class="bld">Eva</span>nti yathā avijjāyatveva asesavirāganirodhā saṅkhāranirodho, evaṃ tathāti attho. <span class="bld">Tatthā</span>ti ‘‘evametassā’’tiādivacane. Kevalasaddo sakalapariyāyoti āha ‘‘sakalassā’’ti, anavasesassāti attho. Athavā sattajīvādīhi amissitattā amissatthoti āha ‘‘suddhassa vā’’ti. ‘‘Sattavirahitassā’’ti iminā suddhabhāvaṃ dasseti. <span class="bld">Dukkhakkhandhassā</span>ti ettha khandhasaddo rāsatthavācakoti āha ‘‘dukkharāsissā’’ti.</p>



<p class="bodytext"><span class="bld">Etamatthaṃ</span> <a name="M0.0188"></a> <span class="bld">viditvā</span>ti ettha etasaddassa visayaṃ dassetuṃ vuttaṃ ‘‘yvāya’’ntiādi. Tattha ‘‘avijjādivasena…pe… nirodho hotī’’ti yvāyaṃ attho vuttoti yojanā. Samudayo ca hotīti sambandho. <span class="bld">Viditavelāya</span>nti pākaṭavelāyaṃ pasiddhakāleti attho. <span class="bld">Imaṃ udāna</span>nti ettha imasaddo vuccamānāpekkho. Tasmiṃ atthe vidite satīti yojanā. <span class="bld">Pajānanatāyā</span>ti pakārena jānanabhāvassa. <span class="bld">Somanassayuttañāṇasamuṭṭhāna</span>nti somanassena ekuppādādivasena yuttena ñāṇena samuṭṭhānaṃ, yuttaṃ vā ñāṇasaṅkhātaṃ samuṭṭhānaṃ udānanti sambandho. Tattha <span class="bld">udāna</span>nti kenaṭṭhena udānaṃ? Udānaṭṭhena, modanaṭṭhena, kīḷanaṭṭhena cāti attho. Kimidaṃ udānaṃ nāma? Pītivegasamuṭṭhāpito udāhāro. Yathā (udā. aṭṭha. ganthārambhakathā) hi yaṃ telādiminitabbavatthu mānaṃ gahetuṃ na sakkoti visanditvā gacchati, taṃ ‘‘avaseko’’ti vuccati. Yañca jalaṃ taḷākaṃ gahetuṃ na sakkoti, ajjhottharitvā gacchati, taṃ ‘‘ogho’’ti vuccati. Evamevaṃ yaṃ pītivegasamuṭṭhāpitaṃ vitakkavipphāraṃ hadayaṃ sandhāretuṃ na sakkoti, so adhiko hutvā anto asaṇṭhahitvā vacīdvārena nikkhamanto paṭiggāhakanirapekkho udāhāraviseso ‘‘udāna’’nti vuccati. ‘‘Attamanavācaṃ nicchāresī’’ti iminā udadhātussa udāhāratthaṃ dasseti.</p>



<p class="bodytext"><span class="bld">Tassā</span>ti udānassa attho evaṃ veditabboti yojanā. <span class="bld">Yadā</span>ti ettha dāpaccayassa atthavākyaṃ <a name="V1.0167"></a> dassento āha ‘‘yasmiṃ kāle’’ti. <span class="bld">Have</span>ti ‘‘byatta’’nti imasmiṃ atthe nipāto. Byattaṃ pākaṭanti hi attho. <span class="bld">Pātubhavantī</span>ti ettha pātunipātassa atthassa ‘‘have’’ti nipātena vuttattā bhūdhātusseva atthaṃ dassento āha ‘‘uppajjantī’’ti. <span class="bld">Anuloma paṭiloma paccayākāra paṭivedhasādhakā</span>ti anulomato ca paṭilomato ca paccayākārassa paṭivijjhanassa sādhakā. <span class="bld">Bodhipakkhiyadhammā</span>ti bodhiyā maggañāṇassa pakkhe bhavā sattatiṃsa dhammā. Athavā pātunipātena saha ‘‘bhavantī’’tipadassa atthaṃ dassento āha ‘‘pakāsantī’’ti. Imasmiṃ naye havesaddo ekaṃsatthavācako. <span class="bld">Have</span> ekaṃsenāti hi attho. <span class="bld">Abhisamayavasenā</span>ti maggañāṇavasena<a name="M0.0189"></a>. Maggañāṇañhi yasmā abhimukhaṃ cattāri saccāni samecca ayati jānāti, tasmā <span class="bld">abhisamayo</span>ti vuccati.</p>



<p class="bodytext">‘‘Kilesasantāpanaṭṭhenā’’ti iminā ābhuso kilese tāpetīti <span class="bld">ātāpo</span>ti vacanatthaṃ dasseti. Na vīriyasāmaññaṃ hoti, atha kho sammappadhānavīriyamevāti āha ‘‘sammappadhānavīriyavato’’ti. Iminā <span class="bld">ātāpī</span>ti ettha īpaccayassa vantuatthaṃ dasseti. <span class="bld">Ārammaṇūpanijjhānalakkhaṇena cā</span>ti kasiṇādiārammaṇaṃ upagantvā nijjhānasabhāvena aṭṭhasamāpattisaṅkhātena jhānena ca. <span class="bld">Lakkhaṇūpanijjhānalakkhaṇena cā</span>ti aniccādilakkhaṇaṃ upagantvā nijjhānasabhāvena vipassanāmaggaphalasaṅkhātena jhānena ca. ‘‘Bāhitapāpassā’’ti iminā bāhito aṇo pāpo anenāti <span class="bld">brāhmaṇo</span>ti vacanatthaṃ dasseti. Aṇasaddo hi pāpapariyāyo. ‘‘Khīṇāsavassā’’ti iminā tassa sarūpaṃ dasseti. <span class="bld">Athassā</span>ti atha assa, tasmiṃ kāle brāhmaṇassāti attho. Yā etā kaṅkhā vuttāti sambandho. ‘‘Ko nu kho…pe… avocā’’tiādinā (saṃ. ni. 2.12) nayena ca tathā ‘‘katamaṃ nu kho…pe… avocā’’tiādinā (saṃ. ni. 2.35) nayena ca paccayākāre vuttāti yojanā. <span class="bld">No kallo pañho</span>ti ayutto pañho, duppañho esoti attho. <span class="bld">Tathā</span>ti evaṃ, tato aññathā vā. Yā ca soḷasa kaṅkhā (ma. ni. 1.18; saṃ. ni. 2.20) āgatāti sambandho. Apaṭividdhattā kaṅkhāti yojanā. <span class="bld">Soḷasa kaṅkhā</span>ti atītavisayā pañca, anāgatavisayā pañca, paccuppannavisayā chāti soḷasavidhā kaṅkhā. <span class="bld">Vapayantī</span>ti vi apayanti, ikāralopenāyaṃ sandhi. Vityūpasaggo dhātvatthānuvattako, apayanti – saddo apagamanatthoti āha ‘‘apagacchantī’’ti. ‘‘Nirujjhantī’’tiiminā apagamanatthameva pariyāyantarena dīpeti. ‘‘Kasmā’’ti iminā ‘‘yato pajānāti sahetudhamma’’nti vākyassa pubbavākyakāraṇabhāvaṃ dasseti. <span class="bld">Sahetudhamma</span>nti ettha saha avijjādihetunāti sahetu, saṅkhārādiko paccayuppannadhammo. Sahetu ca so dhammo cāti sahetudhammoti vacanatthaṃ dassento āha ‘‘avijjādikenā’’tiādi<a name="V1.0168"></a>. ‘‘Paṭivijjhatī’’ti iminā pajānā tīti <a name="M0.0190"></a> ettha ñādhātuyā avabodhanatthaṃ dasseti, māraṇatosanādike atthe nivatteti. <span class="bld">Itī</span>ti tasmā, vapayantīti yojanā.</p>



<p class="bodytext"><a name="para2"></a><span class="paranum">2</span>. <span class="bld">Paccayakkhayassā</span>ti paccayānaṃ khayaṭṭhānassa asaṅkhatassāti yojanā. <span class="bld">Tatrā</span>ti dutiyaudāne. Khīyanti paccayā etthāti <span class="bld">khayaṃ,</span> nibbānanti āha ‘‘paccayānaṃ khayasaṅkhātaṃ nibbāna’’nti. ‘‘Aññāsī’’ti iminā <span class="bld">avedī</span>ti ettha vidadhātuyā ñāṇatthaṃ dasseti, anubhavanalābhādike nivatteti. Tasmā vapayantīti sambandho. <span class="bld">Vuttappakārā</span>ti paṭhamaudāne vuttasadisā. <span class="bld">Dhammā</span>ti bodhipakkhiyadhammā, catuariyasaccadhammā vā.</p>



<p class="bodytext"><a name="para3"></a><span class="paranum">3</span>. Imaṃ udānaṃ udānesīti sambandho. Yena maggena viditoti yojanā. <span class="bld">Tatrā</span>ti tatiyaudāne. So brāhmaṇo tiṭṭhatīti sambandho. Tehi uppannehi bodhipakkhiyadhammehi vā yassa ariyamaggassa catusaccadhammā pātubhūtā, tena ariyamaggena vā vidhūpayanti yojanā. <span class="bld">Vuttappakāra</span>nti suttanipāte vuttappakāraṃ. <span class="bld">Mārasena</span>nti kāmādikaṃ dasavidhaṃ mārasenaṃ. ‘‘Vidhamento’’tiiminā <span class="bld">vidhūpaya</span>nti ettha dhūpadhātuyā vidhamanatthaṃ dasseti, limpanatthādayo nivatteti. ‘‘Viddhaṃ sento’’tiiminā <span class="bld">vidhamento</span>ti ettha dhamudhātuyā dhaṃsanatthaṃ dasseti, saddatthādayo nivatteti. <span class="bld">‘‘Sūriyova</span> obhāsaya’’ntipadassa ‘‘sūriyo ivā’’ti atthaṃ dassento āha ‘‘yathā’’tiādi. <span class="bld">Sūriyo</span>ti ādicco. So hi yasmā paṭhamakappikānaṃ sūraṃ janeti, tasmā sūriyoti vuccati. <span class="bld">Abbhuggato</span>ti abhimukhaṃ uddhaṃ ākāsaṃ gato, abbhaṃ vā ākāsaṃ uggato. <span class="bld">Abbha</span>saddo hi ākāsapariyāyo. Ākāso hi yasmā ābhuso bhāti dippati, tasmā <span class="bld">‘‘abbha’’</span>nti vuccati. Ayaṃ panettha opammasaṃsandanaṃ – yathā sūriyo obhāsayanto tiṭṭhati, evaṃ brāhmaṇo saccāni paṭivijjhanto. Yathā sūriyo andhakāraṃ vidhamento tiṭṭhati, evaṃ brāhmaṇo mārasenampi vidhūpayantoti.</p>



<p class="bodytext"><span class="bld">Etthā</span>ti etesu tīsu udānesu. Paṭhamaṃ udānaṃ uppannanti sambandho. Imissā khandhakapāḷiyā udānapāḷiṃ saṃsandanto āha ‘‘udāne panā’’tiādi<a name="M0.0191"></a>. Udāne pana vuttanti sambandho. <span class="bld">Ta</span>nti udāne vuttavacanaṃ, vuttanti sambandho. <span class="bld">Accayenā</span>ti atikkamena, tamevatthaṃ vibhāvento āha ‘‘tadā hī’’tiādi. <span class="bld">Tadā</span>ti ‘‘sve āsanā vuṭṭhahissāmī’’ti rattiṃ uppāditamanasikārakāle. Bhagavā manasākāsīti sambandho. Purimā dve udānagāthā ānubhāvadīpikā hontīti yojanā. <span class="bld">Tassā</span>ti paccayākārapajānanapaccayakkhayādhigamassa. <span class="bld">Ekekamevā</span>ti <a name="V1.0169"></a> anulomapaṭilomesu ekekameva. <span class="bld">Paṭhamayāmañcā</span>ti accantasaṃyoge upayogavacanaṃ, nirantaraṃ paṭhamayāmakālanti attho. <span class="bld">Idha panā</span>ti imasmiṃ khandhake pana. Tamevatthaṃ vitthārento āha ‘‘bhagavā hī’’tiādi. Tattha bhagavā udānesīti sambandho. <span class="bld">Visākhapuṇṇamāyā</span>ti visākhāya yuttāya puṇṇamāya. ‘‘Aruṇo uggamissatī’’ti vattabbasamayeti sambandho. <span class="bld">Sabbaññuta</span>nti sabbaññubhāvaṃ, anāvaraṇañāṇanti attho. <span class="bld">Tato</span>ti aruṇuggamanato. <span class="bld">Taṃ divasa</span>nti bhummatthe upayogavacanaṃ, tasmiṃ divaseti hi attho. Accantasaṃyoge vā, taṃ divasaṃ kālanti hi attho. <span class="bld">Evaṃ manasi katvā</span>ti yathā taṃ divasaṃ anulomapaṭilomaṃ manasākāsi, evaṃ manasi katvāti attho. <span class="bld">Itī</span>ti evaṃ. ‘‘Bodhirukkhamūle…pe… nisīdī’’ti evaṃ vuttaṃ taṃ sattāhanti yojanā. <span class="bld">Tatthevā</span>ti bodhirukkhamūleyeva.</p>



<p class="subhead">2. Ajapālakathā</p>



<p class="bodytext"><a name="para4"></a><span class="paranum">4</span>. <span class="bld">Na bhagavā</span>ti ettha nakāro ‘‘upasaṅkamī’’ti padena yojetabbo, na upasaṅkhamīti hi attho. <span class="bld">Tamhā samādhimhā</span>ti tato arahattaphalasamāpattisamādhito. Anantarameva anupasaṅkamanaṃ upamāya āvikaronto āha ‘‘yathā panā’’tiādi. Iccevaṃ vuttaṃ na hotīti yojanā. <span class="bld">Ida</span>nti idaṃ atthajātaṃ. <span class="bld">Etthā</span>ti ‘‘bhutvā sayatī’’ti vākye. <span class="bld">Eva</span>nti upameyyajotako. <span class="bld">Idhāpī</span>ti imissaṃ ‘‘atha kho bhagavā’’tiādipāḷiyampi. <span class="bld">Ida</span>nti ayamattho dīpito hotīti yojanā. <span class="bld">Etthā</span>ti ‘‘atha kho bhagavā’’tiādipāṭhe.</p>



<p class="bodytext"><span class="bld">Aparānipī</span>ti pallaṅkasattāhato aññānipi. <span class="bld">Tatrā</span>ti ‘‘aparānipī’’tiādivacane. Bhagavati nisinne satīti yojanā. <span class="bld">Kira</span>saddo vitthārajotako<a name="M0.0192"></a>. <span class="bld">Kiṃ nu kho</span>ti parivitakkanatthe nipāto. <span class="bld">Ekaccāna</span>nti appesakkhānaṃ ekaccānaṃ. <span class="bld">Tāsa</span>nti devatānaṃ. <span class="bld">Balādhigamaṭṭhāna</span>nti balena tejasā adhigamaṭṭhānaṃ. <span class="bld">Animisehī</span>ti ummisehi. <span class="bld">Sattāha</span>nti kammatthe cetaṃ upayogavacanaṃ, accantasaṃyoge vā. Evañhi sati ‘‘kāla’’nti kammaṃ veditabbaṃ. <span class="bld">Taṃ ṭhāna</span>nti animisehi akkhīhi olokiyamānaṭṭhānaṃ. <span class="bld">Athā</span>ti animisasattāhassa anantare. <span class="bld">Ratanacaṅkame</span>ti ratanamaye caṅkame. <span class="bld">Taṃ ṭhāna</span>nti caṅkamaṭṭhānaṃ. <span class="bld">Tato</span>ti caṅkamasattāhato. <span class="bld">Ratanaghara</span>nti ratanamayaṃ gehaṃ. <span class="bld">Tatthā</span>ti ratanaghare abhidhammapiṭakaṃ vicinantoti sambandho. <span class="bld">Etthā</span>ti ratanaghare, abhidhammapiṭake vā, niddhāraṇe cetaṃ bhummavacanaṃ. <span class="bld">Taṃ ṭhāna</span>nti abhidhammapiṭakavicinanaṭṭhānaṃ.</p>



<p class="bodytext"><span class="bld">Eva</span>ntiādi pubbavacanassa nigamavasena pacchimavacanassa anusandhinidassanaṃ. <span class="bld">Tenā</span>ti ajapālānaṃ <a name="V1.0170"></a> nisīdanakāraṇena. <span class="bld">Assā</span>ti nigrodhassa. ‘‘Ajapālanigrodhotveva nāma’’nti iminā upacāravasena nāmalabhanaṃ dasseti. Ajapā brāhmaṇā lanti nivāsaṃ gaṇhanti etthāti <span class="bld">ajapālo,</span> uṇhakāle vā antopaviṭṭhe aje attano chāyāya pāletīti <span class="bld">ajapālo,</span> ajapālo ca so nigrodho ceti <span class="bld">ajapālanigrodho</span>ti vacanatthānipi pakaraṇantaresu (udā. aṭṭha. 4) dassitāni. <span class="bld">Tatrāpī</span>ti ajapālanigrodhepi. <span class="bld">Bodhito</span>ti bodhirukkhato. <span class="bld">Etthā</span>ti ajapālanigrodhe. Bhagavati nisinneti yojanā. <span class="bld">Tatthā</span>ti ‘‘atha kho aññataro’’tiādivacane. <span class="bld">So</span>ti brāhmaṇo. <span class="bld">Diṭṭhamaṅgaliko nāmā</span>ti diṭṭhasutamutasaṅkhātesu tīsu maṅgalikesu diṭṭhamaṅgaliko nāma kirāti attho. ‘‘Mānavasena…pe… vuccatī’’ti iminā ‘‘huṃhu’’nti karotīti <span class="bld">huṃhuṅko,</span> huṃhuṅko jāti sabhāvo imassāti <span class="bld">huṃhuṅkajātiko</span>ti vacanatthaṃ dasseti.</p>



<p class="bodytext"><span class="bld">Tenā</span>ti brāhmaṇena. <span class="bld">Sikhāppatta</span>nti aggappattaṃ. <span class="bld">Tassā</span>ti udānassa. <span class="bld">Yo</span>ti puggalo, paṭijānātīti sambandho. ‘‘Na diṭṭhamaṅgalikatāyā’’ti iminā avadhāraṇaphalaṃ dasseti. ‘‘Bāhitapāpadhammattā’’ti iminā bāhito <a name="M0.0193"></a> pāpo dhammo anenāti <span class="bld">bāhitapāpadhammo</span>ti vacanatthaṃ dasseti. ‘‘Huṃhuṅkārapahānenā’’ti iminā natthi huṃhuṅkāro imassāti <span class="bld">nihuṃhuṅko</span>ti vacanatthaṃ dasseti. <span class="bld">Rāgādikasāvābhāvenā</span>ti iminā natthi rāgādikasāvo imassāti <span class="bld">nikkasāvo</span>ti vacanatthaṃ dasseti. ‘‘Bhāvanānuyogayuttacittatāyā’’ti iminā yataṃ anuyuttaṃ attaṃ cittaṃ imassāti <span class="bld">yatatto</span>ti vacanatthaṃ dasseti. Ettha hi yatasaddo vīriyavācako, yatadhātuyā nipphanno, attasaddo cittapariyāyo. Yatasaddassa yamudhātuyā ca nipphannabhāvaṃ dassetuṃ vuttaṃ ‘‘sīlasaṃvarena vā’’tiādi. ‘‘Saññatacittatāyā’’ti iminā yamati saṃyamatīti <span class="bld">yataṃ,</span> yataṃ attaṃ cittaṃ imassāti <span class="bld">yatatto</span>ti vacanatthaṃ dasseti. Saccāni vidanti jānantīti <span class="bld">vedānī</span>ti vacanatthena maggañāṇāni vedāni nāmāti dassento āha ‘‘catumaggañāṇasaṅkhātehi vedehī’’ti. ‘‘Catumaggañāṇasaṅkhātāna’’nti vibhattipariṇāmaṃ katvā ‘‘vedāna’’ntipadena yojetabbo. <span class="bld">Anta</span>nti nibbānaṃ. Tañhi yasmā saṅkhārānaṃ avasāne jātaṃ, tasmā antanti vuccati. Puna <span class="bld">anta</span>nti arahattaphalaṃ. Tañhi yasmā maggassa pariyosāne pavattaṃ, tasmā antanti vuccati. ‘‘Maggabrahmacariyassa vusitattā’’ti iminā vusitaṃ maggasaṅkhātaṃ brahmacariyaṃ anenāti <span class="bld">vusitabrahmacariyo</span>ti vacanatthaṃ dasseti. <span class="bld">Dhammena brahmavādaṃ vadeyyā</span>ti vuttavacanassa atthaṃ dassento āha ‘‘brāhmaṇo ahanti etaṃ vādaṃ dhammena vadeyyā’’ti. <span class="bld">Dhammenā</span>ti bhūtena sabhāvena. <span class="bld">Loke</span>ti ettha sattalokovādhippetoti āha ‘‘sakale lokasannivāse’’ti.</p>



<p class="subhead">3. Mucalindakathā</p>



<p class="bodytext"><a name="para5"></a><span class="paranum">5</span>. <span class="bld">Akālamegho</span>ti <a name="V1.0171"></a> ettha vappādikālassa abhāvā na akālo hoti, atha kho vassakāle asampattattā akāloti āha ‘‘asampatte vassakāle’’ti. ‘‘Uppannamegho’’ti iminā akāle uppanno megho <span class="bld">akālamegho</span>ti vacanatthaṃ dasseti. <span class="bld">Gimhānaṃ pacchime māse</span>ti jeṭṭhamūlamāse. <span class="bld">Tasmi</span>nti meghe. <span class="bld">Sītavātaduddinī</span>ti ettha sītena vātena dūsitaṃ dinaṃ imissā vaṭṭalikāyāti sītavātaduddinīti vacanatthaṃ <a name="M0.0194"></a> dassento āha ‘‘sā ca panā’’tiādi. Sā ca pana sattāhavaṭṭalikā sītavātaduddinī nāma ahosīti sambandho. ‘‘Samīpe pokkharaṇiyā nibbatto’’ti iminā mucalindassa samīpe nibbatto <span class="bld">mucalindo</span>ti vacanatthaṃ dasseti. <span class="bld">Mucalindo</span>ti ca niculo. So nīpoti ca piyakoti ca vuccati. Nāgassa bhogo ekopi sattābhujattā ‘‘bhogehī’’ti bahuvacanavasena vuttaṃ. <span class="bld">Tasmi</span>nti nāgarāje ṭhite satīti yojanā. <span class="bld">Tassā</span>ti nāgarājassa. <span class="bld">Tasmā</span>ti yasmā bhaṇḍāgāragabbhapamāṇaṃ ahosi, tasmā. Ṭhānassa kāraṇaṃ paridīpeti anenāti <span class="bld">ṭhānakāraṇaparidīpanaṃ</span> ‘‘mā bhagavantaṃ sīta’’ntiādivacanaṃ. <span class="bld">So</span>ti nāgarājā. <span class="bld">Hī</span>ti saccaṃ. Pāḷiyaṃ ‘‘bādhayitthā’’ti kiriyāpadaṃ ajjhāharitabbanti āha ‘‘mā sītaṃ bhagavantaṃ bādhayitthā’’ti. <span class="bld">Tatthā</span>ti ‘‘mā bhagavantaṃ sīta’’ntiādivacane. Sattāhavaṭṭalikāya satīti sambandho. <span class="bld">Tampī</span>ti uṇhampi. <span class="bld">Na</span>nti bhagavantaṃ. <span class="bld">Tassā</span>ti nāgarājassa. <span class="bld">Ubbiddha</span>nti uddhaṃ chiddaṃ. Viddhachiddasaddā hi pariyāyā. Ākāsaṃ meghapaṭalapaṭicchannaṃ āsannaṃ viya hoti, meghapaṭalavigame dūraṃ viya upaṭṭhāti, tasmā vuttaṃ ‘‘meghavigamena dūrībhūta’’nti. <span class="bld">Vigatavalāhaka</span>nti ettha vigatasaddo apagatatthavācako, valāhakasaddo meghapariyāyoti āha ‘‘apagatamegha’’nti. Indanīlamaṇi viya dibbatīti <span class="bld">devo</span>ti vacanatthena ākāso devo nāmāti āha ‘‘devanti ākāsa’’nti. <span class="bld">Attano rūpa</span>nti attano nāgasaṇṭhānaṃ. Iminā <span class="bld">sakavaṇṇa</span>nti ettha sakasaddo attavācako, vaṇṇasaddo saṇṭhānavevacanoti dasseti.</p>



<p class="bodytext"><span class="bld">Sukho viveko</span>ti ettha tadaṅga vikkhambhana samuccheda paṭippassaddhinissaraṇavivekasaṅkhātesu pañcasu vivekesu nibbānasaṅkhāto nissaraṇaviveko ca kāyacittaupadhivivekasaṅkhātesu tīsu vivekesu nibbānasaṅkhāto upadhiviveko ca gahetabboti āha ‘‘nibbānasaṅkhāto upadhiviveko’’ti. ‘‘Catumaggañāṇasantosenā’’ti iminā <span class="bld">tuṭṭhassā</span>ti ettha piṇḍapātasantosādike nivatteti. <span class="bld">Sutadhammassā</span>ti ettha sutasaddo vissutapariyāyoti āha ‘‘pakāsitadhammassā’’ti, pākaṭasaccadhammassāti attho. <span class="bld">Passato</span>ti ettha maṃsacakkhussa karaṇabhāvena <a name="M0.0195"></a><a name="V1.0172"></a> āsaṅkā bhaveyyāti āha ‘‘ñāṇacakkhunā’’ti. ‘‘Akuppanabhāvo’’ti iminā <span class="bld">abyāpajja</span>nti ettha byāpādasaddassa dosavācakabhāvo ca ṇyapaccayassa bhāvattho ca dassito. <span class="bld">Etenā</span>ti ‘‘abyāpajja’’ntipadena. <span class="bld">Mettāpubbabhāgo</span>ti abyāpajjassa pubbabhāge mettāya uppannabhāvo. <span class="bld">Pāṇabhūtesu saṃyamo</span>ti ettha pāṇabhūtasaddā vevacanabhāvena sattesu eva vattantīti āha ‘‘sattesu cā’’ti. <span class="bld">Karuṇāpubbabhāgo</span>ti saṃyamassa pubbabhāge karuṇāya uppannabhāvo. <span class="bld">Yā</span>ti yā virāgatā. Anāgāmimaggassa kāmarāgassa anavasesapahānattā vuttaṃ ‘‘etena anāgāmimaggo kathito’’ti. Yāthāvamānassa arahattamaggena niruddhattā vuttaṃ ‘‘asmi…pe… kathita’’nti. <span class="bld">Ito</span>ti arahattato.</p>



<p class="subhead">4. Rājāyatanakathā</p>



<p class="bodytext"><a name="para6"></a><span class="paranum">6</span>. <span class="bld">Pācīnakoṇe</span>ti puratthimaasse, pubbadakkhiṇadisābhāgeti attho. <span class="bld">Rājāyatanarukkha</span>nti khīrikārukkhaṃ. <span class="bld">Tena kho pana samayenā</span>ti ettha tasaddassa visayaṃ pucchitvā dassento āha ‘‘katarena samayenā’’ti. Nisinnassa bhagavatoti yojanā. Devarājasaddassa aññe pajāpatiādayo devarājāno nivattetuṃ ‘‘sakko’’ti vuttaṃ. <span class="bld">Ta</span>nti harītakaṃ. Paribhuttamattasseva bhagavatoti sambandho. Nisinne bhagavati.</p>



<p class="bodytext">‘‘Tena kho pana samayenā’’ti iminā yena samayena bhagavā rājāyatanamūle nisīdi, tena kho pana samayenāti atthaṃ dasseti. <span class="bld">Ukkalajanapadato</span>ti ukkalanāmakā janapadamhā. Yasmiṃ dese bhagavā viharati, taṃ desanti yojanā. <span class="bld">Etthā</span>ti ‘‘taṃ desaṃ addhānamaggappaṭipannā’’tipade. <span class="bld">Tesa</span>nti vāṇijānaṃ. Ñātisālohitasaddānaṃ aññamaññavevacanattā ‘‘ñātī’’ti vutte sālohitasaddassa attho siddhoti dassetuṃ vuttaṃ ‘‘ñātibhūtapubbā devatā’’ti. <span class="bld">Sā</span>ti devatā. <span class="bld">Nesa</span>nti vāṇijānaṃ. <span class="bld">Tato</span>ti apavattanakāraṇā. <span class="bld">Te</span>ti vāṇijā<a name="M0.0196"></a>. <span class="bld">Ida</span>nti apavattanaṃ. <span class="bld">Bali</span>nti upahāraṃ. <span class="bld">Tesa</span>nti vāṇijānaṃ. ‘‘Sabbimadhuphāṇitādīhi yojetvā’’ti padaṃ pubbāparāpekkhaṃ, tasmā majjhe vuttaṃ. <span class="bld">Patimānethā</span>ti ettha māna pūjāyaṃ pemaneti dhātupāṭhesu (saddanītidhātumālāyaṃ 18 nakārantadhātu) vuttattā pūjanapemanaṃ nāma atthato upaṭṭhahananti āha ‘‘upaṭṭhahathā’’ti. <span class="bld">Taṃ vo</span>ti ettha taṃsaddo patimānanavisayo, vosaddo tīsu vosaddesu tumhasaddassa kāriyo vosaddo, so ca catutthyatthoti āha ‘‘taṃ patimānaṃ tumhāka’’nti. <span class="bld">Vo</span>kāro hi tividho tumhasaddassa kāriyo, yovacanassa kāriyo, padapūraṇoti. Tattha tumhasaddassa kāriyo pañcavidho paccattaupayogakaraṇasampadānasāmivacanavasenāti. Tattha tumhasaddakāriyo sampadānavacano <a name="V1.0173"></a> idhādhippeto. Tenāha ‘‘tumhāka’’nti. ‘‘Ya’’ntisaddassa visayo paṭiggahaṇatthoti āha ‘‘yaṃ paṭiggahaṇa’’nti. <span class="bld">Assā</span>ti bhaveyya. Yo patto ahosīti yojanā. <span class="bld">Assā</span>ti bhagavato. <span class="bld">So</span>ti patto. Sujātāya āgacchantiyā evāti sambandho. Anādare cetaṃ sāmivacanaṃ. <span class="bld">Tenā</span>ti antaradhāyahetunā. <span class="bld">Assā</span>ti bhagavato. <span class="bld">Hatthesū</span>ti karaṇatthe cetaṃ bhummavacanaṃ. Hatthehīti hi attho. <span class="bld">Kimhī</span>ti kena.</p>



<p class="bodytext"><span class="bld">Ito</span>ti āsaḷhīmāsajuṇhapakkhapañcamito. <span class="bld">Ettakaṃ kāla</span>nti etaṃ pamāṇaṃ ekūnapaññāsadivasakālaṃ. <span class="bld">Jighacchā</span>ti ghasitumicchā. <span class="bld">Pipāsā</span>ti pātumicchā. <span class="bld">Assā</span>ti bhagavato. Cetasā-cetosaddānaṃ sambandhāpekkhattā tesaṃ sambandhaṃ dassetuṃ vuttaṃ ‘‘attano’’ti ca ‘‘bhagavato’’ti ca. Imehi sambandhisaddānamasadisattā sambandhopi asadisoti dasseti. <span class="bld">Attano</span>ti catunnaṃ mahārājānaṃ. Samāsoyeva avayavīpadhāno hoti, vākyaṃ pana avayavapadhānoyevāti dassento āha ‘‘catūhi disāhī’’ti. Pāḷiyaṃ ‘‘āgantvā’’ti pāṭhaseso yojetabbo. ‘‘Silāmaye’’ti iminā silāmayameva <span class="bld">selāmaya</span>nti atthaṃ dasseti. <span class="bld">Ida</span>nti ‘‘selāmaye patte’’ti vacanaṃ. <span class="bld">Ye</span>ti muggavaṇṇasilāmaye patte. <span class="bld">Tato</span>ti indanīlamaṇimayapattaupanāmanato, paranti sambandho. <span class="bld">Tesa</span>nti catunnaṃ mahārājānaṃ. Cattāropi adhiṭṭhahīti sambandho<a name="M0.0197"></a>. <span class="bld">Yathā</span>ti yenākārena, adhiṭṭhiyamāneti yojanā. <span class="bld">Ekasadiso</span>ti ekaṃsena sadiso. Adhiṭṭhite patteti sambandho. <span class="bld">Patte</span>ti ca karaṇatthe bhummavacanaṃ. Pattena paṭiggahesīti hi attho. <span class="bld">Paccagghe</span>ti ettha ekāro smiṃvacanassa kāriyoti āha ‘‘paccagghasmi’’nti. Paṭi agghanti padavibhāgaṃ katvā paṭisaddo pāṭekkattho, ‘‘aggha’’nti sāmaññato vuttepi mahagghatthoti dassento āha ‘‘pāṭekkaṃ mahagghasmi’’nti. Iminā cattāro ekato hutvā na mahagghā honti, pāṭekkaṃ pana mahagghā hontīti dasseti. Atha vā saupasaggo <span class="bld">paccagghasaddo</span> abhinavapariyāyoti āha ‘‘abhinave’’ti. <span class="bld">Abhinavo</span>ti ca aciratanavatthussa nāmaṃ. Aciratanavatthu aciratanattā abbhuṇhaṃ viya hoti, tasmā vuttaṃ <span class="bld">‘‘abbhuṇhe’’</span>ti. ‘‘Taṅkhaṇe nibbattasmi’’nti iminā tamevatthaṃ vibhāveti. <span class="bld">Dvevācikā</span>tipadassa samāsavasena ca taddhitavasena ca nipphannabhāvaṃ dassento āha ‘‘dve vācā’’tiādi. <span class="bld">Pattā</span>ti ettha eko itisaddo luttaniddiṭṭho. Iti tasmā dvevācikāiti atthoti yojanā. <span class="bld">Te</span>ti vāṇijā. <span class="bld">Athā</span>ti tasmiṃ kāle. <span class="bld">Te</span>ti kese. <span class="bld">Tesa</span>nti vāṇijānaṃ. <span class="bld">Pariharathā</span>ti attano abhivādanapaccuṭṭhānaṭṭhānanti paṭiggahetvā, paricchinditvā vā harathāti attho. <span class="bld">Te</span>ti vāṇijā. <span class="bld">Amatenevā</span>ti amatena iva, abhisittā ivāti yojanā.</p>



<p class="subhead">5. Brahmayācanakathā</p>



<p class="bodytext"><a name="para7"></a><span class="paranum">7</span>. Bhagavā <a name="V1.0174"></a> upasaṅkamīti sambandho. <span class="bld">Tasmi</span>nti ajapālanigrodhe. <span class="bld">Āciṇṇasamāciṇṇo</span>ti ācarito sammācarito, na ekassa buddhassa āciṇṇo, atha kho sabbabuddhānaṃ āciṇṇasamāciṇṇo, atiāciṇṇo niccāciṇṇoti attho. Saṅkhepena vuttamatthaṃ vitthārento āha ‘‘jānanti hī’’tiādi. <span class="bld">Dhammadesana</span>nti bhagavato dhammadesanaṃ, dhammadesanatthāya vā bhagavantaṃ, bhagavantaṃ vā dhammadesanaṃ. <span class="bld">Tato</span>ti yācanakāraṇā. <span class="bld">Hī</span>ti saccaṃ, yasmā vā. Lokasannivāso brahmagaruko yasmā, iti tasmā uppādessantīti yojanā. <span class="bld">Itī</span>tiādi nigamanaṃ.</p>



<p class="bodytext"><span class="bld">Tatthā</span>ti <a name="M0.0198"></a> parivitakkanākārapāṭhe. ‘‘Pañcakāmaguṇesu allīya’’ntīti iminā allīyanti abhiramitabbaṭṭhena lagganti etthāti <span class="bld">ālayā</span> pañca kāmaguṇāti vacanatthaṃ dasseti. <span class="bld">Allīyantī</span>ti lagganti. ‘‘Pañca kāmaguṇe allīyantī’’tipi pāṭho, evaṃ sati allīyanti abhiramitabbaṭṭhena seviyantīti <span class="bld">ālayā</span> pañca kāmaguṇāti vacanattho kātabbo. <span class="bld">Allīyantī</span>ti sevanti. <span class="bld">Te</span>ti pañca kāmaguṇā. <span class="bld">‘‘Yadida’’</span>ntipadassa yaṃ idanti padavibhāgaṃ katvā ‘‘ya’’nti ca ‘‘ida’’nti ca sabbanāmapadanti āsaṅkā bhaveyyāti āha ‘‘yadidanti nipāto’’ti. Iminā tīsu liṅgesu dvīsu ca vacanesu vināsaṃ, vikāraṃ vā visadisaṃ vā naayanattā nagamanattā abyayaṃ nāmāti dasseti, attho pana sabbanāmatthoyevāti daṭṭhabbaṃ. <span class="bld">Tassā</span>ti ‘‘yadida’’ntinipātassa, atthoti sambandho. <span class="bld">Ṭhāna</span>nti ‘‘ṭhānaṃ’’itipadaṃ. <span class="bld">Paṭiccasamuppāda</span>nti ‘‘paṭiccasamuppādo’’itipadaṃ. Atthopi yuttoyevāti daṭṭhabbaṃ. <span class="bld">Imesa</span>nti saṅkhārādīnaṃ paccayuppannānaṃ. <span class="bld">Paccayā</span>ti avijjādikāraṇā. ‘‘Idappaccayā evā’’ti iminā <span class="bld">idappaccayatā</span>ti ettha tāpaccayassa svatthaṃ dīpeti ‘‘devatā’’tiādīsu (khu. pā. aṭṭha. evamiccādipāṭhavaṇṇanā) viya.</p>



<p class="bodytext"><span class="bld">So mamassa kilamatho</span>ti ettha taṃsaddassa visayaṃ dassento āha ‘‘yā ajānantānaṃ desanā nāmā’’ti, iminā ‘‘deseyyaṃ, na ājāneyyu’’nti dvinnameva kiriyāpadānaṃ tasaddassa visayabhāvaṃ dasseti, na ekassa kiriyāpadassa. <span class="bld">So</span>ti desanāsaṅkhāto kāyavacīpayogo, iminā vākyavisaye tasaddo uttarapadasseva liṅgavacanāni gaṇhātīti dasseti, samāsamajjhe pana tasaddo pubbapadasseva liṅgavacanāni gaṇhāti. Tena vuttaṃ ‘‘avijjā ca sā paccayo cā’’ti (udā. aṭṭha. paṭhamabodhisuttavaṇṇanā) ca ‘‘abhidhammo ca so piṭakañcā’’ti ca (pārā. aṭṭha. 1.paṭhamamahāsaṅgītikathā; dha. sa. aṭṭha. nidānakathā) ādi<a name="V1.0175"></a>. <span class="bld">Kilamatho</span>ti kāyakilamanahetu. Kilamati anenāti kilamatho. <span class="bld">Assā</span>ti bhaveyya. <span class="bld">Sā</span>ti kāyavacīpayogasaṅkhātā desanā. <span class="bld">Vihesā</span>ti kāyavihiṃsāhetu. Vihiṃsati imāyāti vihesā. Cittena pana buddhānaṃ kilamatho vā vihesā vā natthi arahattamaggena samucchinnattā<a name="M0.0199"></a>. ‘‘Paṭibhaṃsū’’ti ettha paṭīti kammappavacanīyayogattā ‘‘bhagavanta’’nti ettha sāmyatthe upayogavacananti āha ‘‘bhagavato’’ti. <span class="bld">‘‘Anu acchariyā’’</span>ti iminā ‘‘na acchariyā’’ti padavibhāgaṃ nivatteti, punappunaṃ acchariyāti attho. <span class="bld">Paṭibhaṃsū</span>ti ettha paṭisaddo paṭibhānattho, bhādhātu khāyanatthoti āha ‘‘paṭibhānasaṅkhātassa ñāṇassa gocarā ahesu’’nti. ‘‘Gocarā ahesu’’nti iminā khāyanaṃ nāma atthato gocarabhāvena bhavananti dasseti.</p>



<p class="bodytext"><span class="bld">Me</span>ti mama, mayā vā, adhigataṃ dhammaṃ pakāsitunti sambandho. Ariyamaggasotassa paṭi <span class="bld">paṭisota</span>nti vutte nibbānamevāti āha ‘‘paṭisotaṃ vuccati nibbāna’’nti. <span class="bld">Nibbānagāmi</span>nti ariyamaggaṃ. Ariyamaggo hi yasmā nibbānaṃ gamayati, tasmā nibbānagāmīti vuccati. <span class="bld">Tamokhandhenā</span>ti ettha tamasaddo avijjāpariyāyo, khandhasaddo rāsatthoti āha ‘‘avijjārāsinā’’ti. ‘‘Ajjhotthaṭā’’ti iminā <span class="bld">āvuṭā</span>ti ettha vudhātu āvaraṇatthoti dasseti. <span class="bld">Appossukkatāyā</span>ti ettha apatyūpasaggo abhāvattho, tāpaccayo bhāvatthoti āha ‘‘nirussukkabhāvenā’’ti.</p>



<p class="bodytext"><a name="para8"></a><span class="paranum">8</span>. <span class="bld">Loke</span>ti sattaloke. <span class="bld">Mahābrahme</span>ti mahābrahmāno. <span class="bld">Apparajakkhajātikā</span>ti ettha appaṃ rajaṃ akkhimhi etesanti apparajakkhā, apparajakkhā jāti sabhāvo etesanti <span class="bld">apparajakkhajātikā</span>ti vacanatthaṃ dassento āha ‘‘paññāmaye’’tiādi. ‘‘Paññāmaye’’ti iminā maṃsamayeti atthaṃ nivatteti. <span class="bld">Etesa</span>nti sattānaṃ. <span class="bld">Dhammassā</span>ti tupaccayayoge chaṭṭhīkammaṃ. Āpubbo ñādhātu paṭivijjhanatthoti āha ‘‘paṭivijjhitāro’’ti.</p>



<p class="bodytext">Saṃvijjati malaṃ etesanti <span class="bld">samalā,</span> pūraṇakassapādikā cha satthāro, tehi. ‘‘Rāgādīhī’’ti iminā malasarūpaṃ dasseti. <span class="bld">Avāpureta</span>nti ettha avapubbo ca āpubbo ca puradhātu vivaraṇatthoti āha ‘‘vivara eta’’nti. Vakārassa pakāraṃ katvā ‘‘apāpureta’’ntipi pāṭho<a name="M0.0200"></a>. Amatasaddassa salilādayo nivattetuṃ vuttaṃ ‘‘nibbānassā’’ti. Ime sattā suṇantūti sambandho. <span class="bld">Vimalenā</span>ti ettha visaddo abhāvatthoti āha ‘‘abhāvato’’ti. Iminā natthi malaṃ etassāti <span class="bld">vimalo</span>ti vacanatthaṃ dasseti<a name="V1.0176"></a>. ‘‘Sammāsambuddhenā’’ti iminā aññapadatthasarūpaṃ dasseti. Anukkamena maggena bujjhitabbanti <span class="bld">anubuddha</span>nti vutte catusaccadhammo gahetabboti āha ‘‘catusaccadhamma’’nti.</p>



<p class="bodytext">‘‘Selamaye’’ti iminā silāya nibbatto <span class="bld">selo</span>ti vacanatthaṃ dasseti. ‘‘Sabbaññutaññāṇenā’’ti iminā samantacakkhusarūpaṃ dasseti. Bhagavā tvampīti yojanā. Dhammasaddo paññāpariyāyoti āha ‘‘dhammamayaṃ paññāmaya’’nti. Apeto soko imassāti <span class="bld">apetasoko,</span> bhagavā. Sokaṃ avataratīti <span class="bld">sokāvatiṇṇā,</span> janatā. Sokāvatiṇṇañca jātijarābhibhūtañcāti casaddo yojetabbo. Iminā casaddo luttaniddiṭṭhoti dasseti.</p>



<p class="bodytext">‘‘Bhagavā’’tipadaṃ ‘‘vīro’’tiādīsu yojetabbaṃ. ‘‘Vīriyavantatāyā’’ti iminā vīraṃ yassatthīti <span class="bld">vīro</span>ti vacanatthaṃ dasseti. Saddasatthesu ālapanapadesu viggaho na kātabboti idaṃ ālapanāvatthaṃ sandhāya vuttaṃ, idha pana tesamatthadassanatthāya viggaho vuttoti daṭṭhabbaṃ. ‘‘Devaputta…pe… vijitattā’’ti iminā vijito mārehi saṃgāmo anenāti <span class="bld">vijitasaṅgāmo</span>ti vacanatthaṃ dasseti. Ettha ca khandhamāro maccumārena saṅgahito dvinnaṃ mārānaṃ ekato vijitattā. ‘‘Sattavāho’’ti paṭhamakkharena ca ‘‘satthavāho’’ti dutiyakkharena ca yutto. Tattha satthavāho viyāti <span class="bld">‘‘satthavāho’’</span>ti upacārena vutte dutiyakkharena yutto, satte vahahīti <span class="bld">sattavāho</span>ti mukhyato vutte paṭhamakkharena yutto. Idha pana paṭhamakkharena yuttoti āha ‘‘satte vahatīti sattavāho’’ti. Natthi iṇaṃ imassāti <span class="bld">aṇaṇo</span> bhagavā.</p>



<p class="bodytext"><a name="para9"></a><span class="paranum">9</span>. <span class="bld">Buddhacakkhunā</span>ti <a name="M0.0201"></a> ettha cakkhu duvidhaṃ maṃsacakkhuñāṇacakkhuvasena. Tatthāpi maṃsacakkhu duvidhaṃ pasādacakkhusasambhāracakkhuvasena. Tattha pasādarūpaṃ pasādacakkhu nāma, bhamukaṭṭhiparicchinno maṃsapiṇḍo sasambhāracakkhu nāma. Ñāṇacakkhu pana pañcavidhaṃ (paṭi. ma. aṭṭha. 1.1.3) dibbadhammapaññābuddhasamantacakkhuvasena. Tattha dibbacakkhuabhiññāñāṇaṃ dibbacakkhu nāma, heṭṭhimamaggattayaṃ dhammacakkhu nāma, arahattamaggañāṇaṃ paññācakkhu nāma, indriyaparopariyattañāṇañca āsayānusayañāṇañca buddhacakkhu nāma, sabbaññutaññāṇaṃ samantacakkhu nāma. Idha pana ‘‘buddhacakkhunā’’ti vuttattā yathāvuttadveñāṇāniyevāti āha ‘‘indriya…pe… ñāṇena cā’’ti. <span class="bld">Hī</span>ti saccaṃ. <span class="bld">Yesa</span>nti sattānaṃ. <span class="bld">Saddhādīnī</span>ti ādisaddena vīriyasatisamādhipaññindriyāni saṅgaṇhāti. <span class="bld">Tikkhānī</span>ti tikhiṇāni. <span class="bld">Mudūnī</span>ti sukhumatarāni. <span class="bld">Ākārā</span>ti kāraṇā. Imāni tīṇi dukāni bāhiratthasamāsavasena vuttāni. Sukhena viññāpetabbāti <span class="bld">suviññāpayā,</span> tathā <span class="bld">duviññāpayā</span>ti vacanatthaṃ dassento āha ‘‘ye kathitakāraṇa’’ntiādi<a name="V1.0177"></a>. Paraloko ca vajjañca <span class="bld">paralokavajjāni,</span> tāni bhayato passantīti <span class="bld">paralokavajjabhayadassāvino</span>ti vacanatthaṃ dassento āha ‘‘ye’’tiādi. Imāni dve dukāni kitavasena vuttāni, idha pacchimaduke ‘‘na appekacce paralokavajjabhayadassāvino’’ti dutiyapadaṃ na vuttaṃ, paṭisambhidāmaggapāḷiyaṃ (paṭi. ma. 1.111) pana yugaḷavasena vuttaṃ. Uppalāni ettha santīti <span class="bld">uppalinī</span>ti vacanatthena gaccho vā latā vā pokkharaṇī vā vanaṃ vā ‘‘uppalinī’’ti vuccati, idha pana ‘‘vana’’nti āha ‘‘uppalavane’’ti. Nimuggāneva hutvāti sambandho. <span class="bld">Posayantī</span>ti vaḍḍhanti, iminā antonimuggāneva hutvā posayantīti <span class="bld">antonimuggaposīnī</span>ti vacanatthaṃ dasseti. ‘‘Udakena sama’’nti iminā udakena samaṃ <span class="bld">samodakaṃ,</span> samodakaṃ hutvā ṭhitānīti atthaṃ dasseti. ‘‘Atikkamitvā’’ti iminā <span class="bld">accuggammā</span>tipadassa atiuggantvāti atthaṃ dasseti.</p>



<p class="bodytext">Paṭicchannena āropitāti <span class="bld">pārutā,</span> na pārutā <span class="bld">apārutā</span>. Apārutā nāma atthato vivaraṇāti āha ‘‘vivaṭā’’ti <span class="bld">so</span>ti ariyamaggo<a name="M0.0202"></a>. <span class="bld">Hī</span>ti saccaṃ. <span class="bld">Pacchimapadadvaye</span>ti gāthāya uttamapadadvaye. <span class="bld">Ayamevattho</span>ti ayaṃ vakkhamāno evaṃ attho daṭṭhabboti yojanā. <span class="bld">Hī</span>ti vitthāro. <span class="bld">Na bhāsi</span>nti ettha uttamapurisattā ‘‘aha’’nti vuttaṃ. ‘‘Devamanujesu’’ti vattabbe ekasesavasena <span class="bld">‘‘manujesū’’</span>ti vuttanti āha ‘‘devamanussesū’’ti.</p>



<p class="subhead">6. Pañcavaggiyakathā</p>



<p class="bodytext"><a name="para10"></a><span class="paranum">10</span>. <span class="bld">Ṭhānuppattiyā</span>ti kāraṇena uppattiyā. Nikkileso jāti sabhāvo imassāti <span class="bld">nikkilesajātiko</span>. ‘‘Ñāṇa’’nti avisesena vuttepi atthato anāvaraṇañāṇamevāti āha ‘‘sabbaññutaññāṇa’’nti. <span class="bld">Ito</span>ti ‘‘dhammaṃ desessāmī’’ti parivitakkadivasato, heṭṭhāti sambandho. Devatā pana āḷārassa kālaṅkaraṇameva jānāti, na ākiñcaññāyatane nibbattabhāvaṃ. Bhagavā pana sabbaṃ jānāti, tena vuttaṃ ‘‘ākiñcaññāyatane nibbatto’’ti. ‘‘Parihīnattā’’ti iminā <span class="bld">mahājāniyo</span>ti ettha hādhātuyā atthaṃ dasseti. <span class="bld">Assā</span>ti āḷārassa. Mahatī jāniassāti ‘‘mahājāniko’’ti vattabbe kakārassa yakāraṃ katvā <span class="bld">‘‘mahājāniyo’’</span>ti vuttaṃ. <span class="bld">Akkhaṇe</span>ti brahmacariyavāsāya anokāse, ākiñcaññāyataneti attho. <span class="bld">Hiyyo</span>ti anantarātītāhe. <span class="bld">Sopī</span>ti udako rāmaputtopi. Pisaddo āḷārāpekkho. Tattha āḷāro kālāmo yāvaākiñcaññāyatanajhānalābhī hoti, tasmā ākiñcaññāyatane nibbatto. Udako rāmaputto yāvanevasaññānāsaññāyatanajhānalābhī hoti, tasmā nevasaññānāsaññāyatane nibbattoti <a name="V1.0178"></a> daṭṭhabbaṃ. <span class="bld">‘‘Bahukārā’’</span>ti ca ‘‘bahūpakārā’’ti ca pāṭhassa dvidhā yuttabhāvaṃ dassetuṃ vuttaṃ ‘‘bahukārāti bahūpakārā’’ti. Pesitattabhāvaṃ manti yojanā. Iminā <span class="bld">pahitatta</span>nti ettha attasaddo kāyavācakoti dasseti.</p>



<p class="bodytext"><a name="para11"></a><span class="paranum">11</span>. Antarāsaddena yuttattā ‘‘gayaṃ, bodhi’’nti ettha sāmyatthe upayogavacananti āha ‘‘gayāya ca bodhimaṇḍassa cā’’ti.</p>



<p class="bodytext">Gāthāya <a name="M0.0203"></a> catūsu sabbasaddesu dutiyo <span class="bld">sabba</span>saddo anavasesattho, sesā sāvasesatthāti dassento āha ‘‘sabbaṃ tebhūmakadhamma’’ntiādi. Vacanattho suviññeyyova. Arahattaphalassāpi taṇhākkhayattā vuttaṃ ‘‘taṇhākkhaye nibbāne’’ti. <span class="bld">Sayaṃ</span>saddo attapariyāyo, <span class="bld">abhiññāya</span>saddo tu tvāpaccayantoti āha ‘‘attanāva jānitvā’’ti. ‘‘Sabbaṃ catubhūmakadhamma’’nti iminā ñādhātuyā kammaṃ dasseti. ‘‘Ayaṃ me ācariyo’’ti uddisanākāradassanaṃ.</p>



<p class="bodytext">‘‘Lokuttaradhamme’’ti iminā lokiyadhamme pana ācariyo (mi. pa. 4.5.11) atthīti dasseti. <span class="bld">Paṭipuggalo</span>ti ettha <span class="bld">paṭi</span>saddo paṭibhāgatthoti āha ‘‘paṭibhāgapuggalo’’ti. Sadisapuggalo nāma natthīti attho. <span class="bld">Sītibhūto</span>ti sīti hutvā bhūto, sītibhāvaṃ vā patto.</p>



<p class="bodytext"><span class="bld">Kāsīna</span>nti bahuvacanavasena vuttattā janapadānaṃ nāmaṃ. Janapadasamūhassa raṭṭhanāmattā vuttaṃ ‘‘kāsiraṭṭhe’’ti. ‘‘Nagara’’nti iminā <span class="bld">pura</span>saddo nagarapariyāyoti dasseti. <span class="bld">Paṭilābhāyā</span>ti paṭilābhāpanatthāya. ‘‘Bheri’’nti iminā <span class="bld">dundubhi</span>saddo bherivācakoti dasseti. Bheri hi ‘‘duṃdu’’ntisaddena ubhi pūraṇametthāti <span class="bld">dundubhī</span>ti vuccati. Dakārarakārānaṃ saṃyogaṃ katvā dundrubhītipi pāṭho atthi, so apāṭhoyeva. ‘‘Paharissāmī’’ti ettha pahārasaddena <span class="bld">āhaññi</span>nti ettha āpubbahanadhātuyā atthaṃ dasseti, ssāmisaddena ajjataniiṃvibhattiyā anāgatakāle pavattabhāvaṃ, itisaddena gamanākāravācakassa itisaddassa lopabhāvaṃ dasseti.</p>



<p class="bodytext"><span class="bld">Anantajino</span>ti anantasaṅkhātassa sabbaññutaññāṇassa padaṭṭhānabhūtena arahattamaggañāṇena sabbakilesārīnaṃ jitavā, etena phalūpacārena anantajinabhāvaṃ dasseti. <span class="bld">Huveyya pāvuso</span>ti ettha ‘‘huveyya api āvuso’’ti padavibhāgaṃ katvā hudhātu sattatthavācako, apisaddo evaṃnāmavācakoti dassento āha āvuso ‘‘evaṃ nāma bhaveyyā’’ti. Vakārassa pakāraṃ katvā <span class="bld">‘‘hupeyyā’’</span>ti pāṭhopi yujjatiyeva.</p>



<p class="bodytext"><a name="para12"></a><span class="paranum">12</span>. ‘‘Atthāya <a name="V1.0179"></a><a name="M0.0204"></a> paṭipanno’’ti iminā bāhullassa atthāya paṭipanno <span class="bld">bāhulliko</span>ti vacanatthaṃ dasseti. <span class="bld">Padhānato</span>ti dukkaracariyāya padahanato. ‘‘Bhaṭṭho’’ti iminā <span class="bld">vibbhanto</span>ti ettha vipubbabhamudhātuyā anavaṭṭhānattho nāma atthato bhaṭṭhoti dasseti. <span class="bld">Sota</span>nti ettha sotasaddassa sotaviññāṇādivācakattā ‘‘sotindriya’’nti vuttaṃ. <span class="bld">Iriyāyā</span>ti ettha iriyanaṃ caraṇaṃ iriyāti vacanatthaṃ dassento āha ‘‘dukkaracariyāyā’’ti. <span class="bld">Abhijānātha no</span>ti ettha <span class="bld">no</span>saddo nusaddatthoti āha ‘‘abhijānātha nū’’ti. <span class="bld">Vākya</span>nti vācakaṃ. <span class="bld">Saññāpetu</span>ntipadassa saññāpanākāraṃ dassetuṃ vuttaṃ ‘‘ahaṃ buddho’’ti.</p>



<p class="bodytext"><a name="para13"></a><span class="paranum">13</span>. <span class="bld">Ito</span>ti ‘‘cakkhukaraṇī’’tiādito. <span class="bld">Padatthato</span>ti padato ca atthato ca, padānaṃ atthato vā. <span class="bld">Ito</span>ti yathāvuttato. <span class="bld">Hī</span>ti saccaṃ. <span class="bld">Suttantakatha</span>nti suttantavasena vuttavacanaṃ.</p>



<p class="bodytext"><a name="para18"></a><span class="paranum">18</span>. <span class="bld">Devatākoṭīhī</span>ti brahmasaṅkhātāhi devatākoṭīhi. Patiṭṭhitassa tassa āyasmatoti sambandho. Sāva ehibhikkhuupasampadāti yojanā.</p>



<p class="bodytext"><a name="para19"></a><span class="paranum">19</span>. Dutiyadivase dhammacakkhuṃ udapādīti sambandho. ‘‘Dutiyadivase’’tiādi pāṭipadadivasaṃ upanidhāya vuttaṃ. <span class="bld">Pakkhassā</span>ti āsaḷhīmāsakāḷapakkhassa. Sabbeva te bhikkhūti yojanā. <span class="bld">Anattasuttenā</span>ti anattalakkhaṇasuttantena (mahāva. 20; saṃ. ni. 3.59).</p>



<p class="bodytext"><span class="bld">Pañcamiyā pakkhassā</span>ti pakkhassa pañcamiyā. <span class="bld">Lokasmi</span>nti sattaloke. <span class="bld">‘‘Manussaarahanto</span>ti iminā devaarahanto bahūti dasseti.</p>



<p class="subhead">7. Pabbajjākathā</p>



<p class="bodytext"><a name="para31"></a><span class="paranum">31</span>. <span class="bld">Porāṇānuporāṇāna</span>nti purāṇe ca anupurāṇe ca bhavānaṃ. <span class="bld">Ekasaṭṭhī</span>ti eko ca saṭṭhi ca, ekena vā adhikā saṭṭhi ekasaṭṭhi.</p>



<p class="bodytext"><span class="bld">Tatrā</span>ti <a name="M0.0205"></a> tesu ekasaṭṭhimanussaarahantesu. <span class="bld">Pubbayogo</span>ti pubbe kato upāyo, pubbūpanissayoti attho. <span class="bld">Vaggabandhenā</span>ti samūhaṃ katvā bandhena. <span class="bld">Te</span>ti pañcapaññāsa janā. <span class="bld">Jhāpessāmā</span>ti ḍayhissāma. <span class="bld">Nīhariṃsū</span>ti gāmato nīhariṃsu. <span class="bld">Tesū</span>ti pañcapaññāsajanesu. Pañca jane <a name="V1.0180"></a> ṭhapetvāti sambandho. <span class="bld">Sesā</span>ti pañcahi janehi avasesā. <span class="bld">So</span>ti yaso dārako. <span class="bld">Tepī</span>ti cattāropi janā. <span class="bld">Tatthā</span>ti sarīre. <span class="bld">Te sabbepī</span>ti yasassa mātāpitubhariyāhi saddhiṃ sabbepi te sahāyakā. <span class="bld">Tenā</span>ti pubbayogena.</p>



<p class="bodytext"><span class="bld">Āmantesī</span>ti kathesi.</p>



<p class="bodytext"><a name="para32"></a><span class="paranum">32</span>. Dibbesu visayesu bhavā <span class="bld">dibbā</span> lobhapāsāti dassento āha ‘‘dibbā nāmā’’tiādi. <span class="bld">Lobhapāsā</span>ti lobhasaṅkhātā bandhanā. <span class="bld">Asavanatā</span>ti ettha karaṇatthe paccattavacananti āha ‘‘asavanatāyā’’ti. <span class="bld">Parihāyantī</span>ti ettha kena parihāyantīti āha ‘‘visesādhigamato’’ti. <span class="bld">Visesādhigamato</span>ti maggaphalasaṅkhātassa visesassa adhigamato.</p>



<p class="bodytext"><a name="para33"></a><span class="paranum">33</span>. Antaṃ lāmakaṃ karotīti <span class="bld">antako</span>ti vacanatthaṃ dassento āha ‘‘lāmakā’’ti. ‘‘Hīnasattā’’ti iminā antakassa sarūpaṃ dasseti. Āmantanapadametaṃ. <span class="bld">Ta</span>nti rāgapāsaṃ. <span class="bld">Hī</span>ti saccaṃ. <span class="bld">So</span>ti māro pāpimā. Antalikkhe carantānaṃ pañcābhiññānampi bandhanattā antalikkhe carati pavattatīti <span class="bld">antalikkhacaro</span>ti vacanatthena rāgapāso ‘‘antalikkhacaro’’ti mārena pāpimatā vutto.</p>



<p class="bodytext"><a name="para34"></a><span class="paranum">34</span>. <span class="bld">Nānājanapadato</span>ti ekissāpi disāya nānājanapadato. ‘‘Anujānāmi…pe… pabbājethā’’tiādimhi vinicchayo evaṃ veditabboti yojanā. Pabbājentena bhikkhunā pabbājetabboti sambandho. Ye paṭikkhittā puggalāti yojanā. <span class="bld">Parato</span>ti parasmiṃ. ‘‘Na bhikkhave…pe… pabbājetabbo’’ti pāḷiṃ (mahāva. 89) ādiṃ katvāti yojanā. <span class="bld">Te</span>ti paṭikkhittapuggale. <span class="bld">Sopi cā</span>ti sopi ca puggalo. Anuññātoyeva pabbājetabboti <a name="M0.0206"></a> sambandho. <span class="bld">Tassa cā</span>ti puggalassa ca, atha vā tesañca mātāpitūnaṃ. Vacanavipallāso hesa. Anujānanalakkhaṇaṃ vaṇṇayissāmāti sambandho.</p>



<p class="bodytext"><span class="bld">Eva</span>nti iminā vuttanayena. Casaddo vākyasampiṇḍanattho. Sace acchinnakeso hoti ca, sace ekasīmāya aññepi bhikkhū atthi cāti attho. <span class="bld">Aññepī</span>ti attanā aparepi. <span class="bld">Bhaṇḍū</span>ti muṇḍo, soyeva kammaṃ <span class="bld">bhaṇḍukammaṃ. Tassā</span>ti bhaṇḍukammassa. <span class="bld">Okāso</span>ti pabbajjāya khaṇo. ‘‘Okāsaṃ na labhatī’’ti vatvā tassa kāraṇaṃ dassetuṃ vuttaṃ ‘‘sace’’tiādi.</p>



<p class="bodytext"><span class="bld">Avuttopī</span>ti <a name="V1.0181"></a> ettha pisaddo vutto pana kā nāma kathāti dasseti. <span class="bld">Upajjhāyaṃ uddissa pabbājetī</span>ti ettha pabbajjā catubbidhā tāpasapabbajjā paribbājakapabbajjā sāmaṇerapabbajjā upasampadapabbajjāti. Tattha kesamassuharaṇaṃ <span class="bld">tāpasapabbajjā</span> nāma vakkalādigahaṇato paṭhamameva vajitabbattā. <span class="bld">Isipabbajjāti</span>pi tassāyeva nāmaṃ. Kesamassuharaṇameva <span class="bld">paribbājakapabbajjā</span> nāma kāsāyādigahaṇato paṭhamameva vajitabbattā. Kesamassuharaṇañca kāsāyacchādanañca <span class="bld">sāmaṇerapabbajjā</span> nāma saraṇagahaṇato paṭhamameva vajitabbattā. <span class="bld">Upasampadapabbajjā</span> tividhā ehibhikkhuupasampadapabbajjā saraṇagahaṇūpasampadapabbajjā ñatticatutthavācikūpasampadapabbajjāti. Tattha <span class="bld">ehibhikkhūpasampadapabbajjāyaṃ</span> kesamassuharaṇādi sabbaṃ ekatova sampajjati ‘‘ehi bhikkhū’’ti bhagavato vacanena abhinipphannattā. <span class="bld">Saraṇagahaṇūpasampadapabbajjā</span> sāmaṇerapabbajjasadisāyeva. Kesamassuharaṇañca kāsāyacchādanañca saraṇagahaṇañca <span class="bld">ñatticatutthavācikūpasampadapabbajjā</span> nāma kammavācāgahaṇato paṭhamameva vajitabbattā. Tattha sāmaṇerapabbajjaṃ sandhāya vuttaṃ ‘‘upajjhāyaṃ uddissa pabbājetī’’ti. <span class="bld">Upajjhāyaṃ uddissā</span>ti upajjhāyassa veyyāvaccakaraṭṭhānaniyamaṃ katvā. Pabbajjākamme attano issariyamakatvāti attho. Daharena bhikkhunā kesacchedanaṃ kāsāyacchādanaṃ saraṇadānanti tīṇi kiccāni kātabbāniyeva. Keci ‘‘saraṇāni pana sayaṃ dātabbānī’’ti pāṭhaṃ idhānetvā daharena bhikkhunā saraṇāni na dātabbānīti <a name="M0.0207"></a> vadanti, taṃ na gahetabbaṃ daharassa bhikkhuttā, bhikkhūnaṃ pabbājetuṃ labhanattā ca. Upajjhāyo ce kesacchedanañca kāsāyacchādanañca akatvā pabbajjatthaṃ saraṇāniyeva deti, na ruhati pabbajjā pabbajjāya akattabbattā. Kammavācaṃ sāvetvā upasampādeti, ruhati upasampadā apattacīvarānaṃ upasampadasiddhito, kammavipattiyā abhāvato ca. <span class="bld">Khaṇḍasīma</span>nti upacārasīmaṭṭhaṃ baddhasīmaṃ. <span class="bld">Pabbājetvā</span>ti kesacchedanaṃ sandhāya vuttaṃ ‘‘kāsāyāni acchādetvā’’ti kāsāyacchādanassa visuṃ vuttattā. Sāmaṇerassa saraṇadānassa aruhattā ‘‘saraṇāni pana sayaṃ dātabbānī’’ti vuttaṃ. Purisaṃ pabbājetunti sambandho. <span class="bld">Hī</span>ti saccaṃ. <span class="bld">Āṇattiyā</span>ti bhikkhūnaṃ āṇattiyā. <span class="bld">Yena kenacī</span>ti gahaṭṭhapabbajitesu yena kenaci.</p>



<p class="bodytext">‘‘Bhabbarūpo’’ti vatvā tassa atthaṃ dassetuṃ vuttaṃ ‘‘sahetuko’’ti. <span class="bld">Sahetuko</span>ti maggaphalānaṃ upanissayehi saha pavatto. <span class="bld">Yasassī</span>ti parivārayasena ca kittiyasena ca samannāgato. <span class="bld">Okāsaṃ katvāpī</span>ti okāsaṃ katvā eva. <span class="bld">Sayamevā</span>ti na añño āṇāpetabbo. <span class="bld">Ettoyevā</span>ti dassanaṭṭhānatoyeva. <span class="bld">Assā</span>ti pabbajjāpekkhassa. <span class="bld">Khajju vā</span>ti kaṇḍuvanaṃ vā. ‘‘Kacchu vā’’tipi pāṭho, pāmaṃ vāti attho. <span class="bld">Piḷakā vā</span>ti phoṭā vā. <span class="bld">Ettakenā</span>ti etapamāṇena <a name="V1.0182"></a> ghaṃsitvā nhāpanamattena. <span class="bld">Anivattidhammā</span>ti gihibhāvaṃ anivattanasabhāvā. <span class="bld">Kataññū</span>ti katassūpakārassa jānanasīlā. <span class="bld">Katavedino</span>ti kataññūpakārassa vedaṃ pākaṭaṃ karonto.</p>



<p class="bodytext"><span class="bld">Aniyyānikakathā</span>ti yāvadatthaṃ supitvā yāvadatthaṃ bhuñjītvā cittakeḷiṃ karonto anukkaṇṭhito viharāhītiādikā kathā. Nakathetabbaṃ dassetvā kathetabbaṃ dassento āha ‘‘athakhvassā’’ti. <span class="bld">Assā</span>ti pabbajjāpekkhassa. Ācikkhanākāraṃ dassento āha ‘‘ācikkhantena cā’’tiādi. <span class="bld">Vaṇṇa…pe… vasenā</span>ti vaṇṇo ca saṇṭhānañca gandho ca āsayo ca okāso ca, tesaṃ vasena, ācikkhitabbanti sambandho. <span class="bld">Hī</span>ti phalajotako, ācikkhanassa phalaṃ vakkhāmīti attho. <span class="bld">So</span>ti pabbajjāpekkho. <span class="bld">Pubbe</span>ti pubbabhave, pabbajanato <a name="M0.0208"></a> pubbe vā. Kaṇṭakavedhāpekkho paripakkagaṇḍo viya ñāṇaṃ pavattatīti yojanā. <span class="bld">Assā</span>ti pabbajjāpekkhassa. <span class="bld">Indāsanī</span>ti sakkassa vajirāvudho. So hi indena asīyati khipīyatīti indāsanīti vuccati. Indāsani pabbate cuṇṇayamānā viya sabbe kilese cuṇṇayamānaṃyevāti yojanā. <span class="bld">Khuraggeyevā</span>ti khurassa koṭiyameva. Khurakammapariyosāneyevāti attho. <span class="bld">Hī</span>ti saccaṃ. <span class="bld">Tasmā</span>ti yasmā pattā, tasmā. <span class="bld">Assā</span>ti pabbajjāpekkhassa.</p>



<p class="bodytext"><span class="bld">Gihigandha</span>nti gehe ṭhitassa janassa gandhaṃ. <span class="bld">Athāpī</span>ti yadipi acchādetīti sambandho. <span class="bld">Assā</span>ti pabbajjāpekkhassa. <span class="bld">Ācariyo vā</span>ti saraṇadānācariyo vā kammavācācariyo vā ovādācariyo vā. <span class="bld">Taṃyeva vā</span>ti pabbajjāpekkhameva vā. <span class="bld">Tena bhikkhunāvā</span>ti ācariyupajjhāyabhikkhunā eva.</p>



<p class="bodytext"><span class="bld">Anāṇattiyā</span>ti ācariyupajjhāyehi anāṇattiyā. Iminā ācariyupajjhāyehi anāṇattena yena kenaci nivāsanādīni na kātabbānīti dasseti. <span class="bld">Bhikkhunā</span>ti ācariyupajjhāyabhikkhunā. <span class="bld">Tassevā</span>ti pabbajjāpekkhasseva. <span class="bld">Upajjhāyamūlake</span>ti upajjhāyamūlake nivāsanapārupane. <span class="bld">Aya</span>nti vinicchayo.</p>



<p class="bodytext"><span class="bld">Tatthā</span>ti pabbajjūpasampadaṭṭhāne. <span class="bld">Tesa</span>nti bhikkhūnaṃ. <span class="bld">Athā</span>ti vandāpanato pacchā, vandāpanassa anantarā vā. ‘‘Evaṃ vadehī’’ti pāḷinayanidassanamukhena ‘‘yamahaṃ vadāmi, taṃ vadehī’’ti aṭṭhakathānayaṃ nidasseti. <span class="bld">Athā</span>ti tadanantaraṃ. <span class="bld">Assā</span>ti pabbajjāpekkhassa, dātabbānīti sambandho. <span class="bld">Ekapadampī</span>ti tīsu vākyapadesu ekaṃ vākyapadampi, navasu vā vibhatyantapadesu ekapadampi. <span class="bld">Ekakkharampī</span>ti catuvīsatakkharesu ekakkharampi.</p>



<p class="bodytext"><span class="bld">Ekato</span> <a name="V1.0183"></a> <span class="bld">suddhiyā</span>ti ekasseva kammavācācariyassa ṭhānakaraṇasampattiyā sujjhanena. <span class="bld">Ubhato suddhiyāvā</span>ti ubhayesaṃ saraṇadānācariyasāmaṇerānaṃ sujjhanena eva. <span class="bld">Ṭhānakaraṇasampada</span>nti uraādiṭṭhānānañca saṃvutādikaraṇānañca sampadaṃ. <span class="bld">Vattu</span>nti ṭhānakaraṇasampadaṃ vattuṃ. Na <span class="bld">sakkotī</span>ti vattuṃ na sakkotīti yojanā.</p>



<p class="bodytext"><span class="bld">Imānī</span>ti <a name="M0.0209"></a> saraṇāni. Casaddo upanyāso, panasaddo padālaṅkāro. <span class="bld">Ekasambandhānī</span>ti ekato sambandhāni. Anunāsikantaṃ katvā dānakāle ‘‘buddhaṃ’’iti ‘‘saraṇaṃ’’iti padānañca ‘‘saraṇaṃ’’iti ‘‘gacchāmi’’iti padānañca antarā vicchedamakatvā ekasambandhameva katvā dātabbānīti vuttaṃ hoti. Kasmā tiṇṇaṃ padānamantarā byavadhānassa kassaci akkharassa abhāvato. <span class="bld">Vicchinditvā</span>ti vicchedaṃ katvā. Makārantaṃ katvā dānakāle tiṇṇaṃ padānamantarā ekasambandhamakatvā vicchinditvā eva katvā dātabbānīti vuttaṃ hoti. Kasmā? Tiṇṇaṃ padānamantarā byavadhānassa nissarassa makārassa atthibhāvato. Andhakaṭṭhakathāyaṃ vuttanti sambandho. <span class="bld">Ta</span>nti vacanaṃ, ‘‘natthī’’tipade kattā, ‘‘na vutta’’ntipade kammaṃ. <span class="bld">Tathā</span>ti ‘‘ahaṃ bhante buddharakkhito’’tiādinā ākārena, avadantassa saraṇaṃ na kuppati, bukāradakārādīnaṃ byañjanānaṃ ṭhānakaraṇasampadaṃ hāpentasseva saraṇaṃ kuppatīti adhippāyo.</p>



<p class="bodytext">‘‘Tikkhattu’’nti iminā sakiṃ vā dvikkhattuṃ vā na vaṭṭatīti dīpeti. Tikkhattuto adhikaṃ pana sahassakkhattumpi vaṭṭatiyeva. <span class="bld">Tatthā</span>ti tāsu pabbajjāupasampadāsu. <span class="bld">Parato</span>ti parasmiṃ. <span class="bld">Sā</span>ti upasampadā. Pabbajjā pana anuññātā evāti sambandho. <span class="bld">Paratopī</span>ti pisaddo pubbāpekkho. <span class="bld">Sā</span>ti pabbajjā. <span class="bld">Ettāvatā</span>ti ettakena kesacchedanakāsāyacchādanasaraṇadānena. <span class="bld">Hī</span>ti phalajotako.</p>



<p class="bodytext"><span class="bld">Esā</span>ti eso sāmaṇeroti attho. ‘‘Gatimā’’ti vatvā tassatthaṃ dassento āha ‘‘paṇḍitajātiko’’ti. <span class="bld">Athā</span>ti evaṃ sati. <span class="bld">Assā</span>ti sāmaṇerassa. <span class="bld">Tasmiṃyeva ṭhāne</span>ti sāmaṇerabhūmiyaṃ ṭhitaṭṭhāneyeva. Yathā bhagavatā uddiṭṭhāni, tathā uddisitabbānīti yojanā. <span class="bld">Eta</span>nti ‘‘anujānāmi…pe… jātarūpa rajatapaṭiggahaṇā veramaṇī’’ti vacanaṃ.</p>



<p class="bodytext"><span class="bld">Ta</span>nti andhakaṭṭhakathāyaṃ vuttavacanaṃ. <span class="bld">Yathāpāḷiyāvā</span>ti evasaddo sanniṭṭhānattho, tena yathāpāḷiyāva uddisitabbāni. Yathāpāḷiṃ visajjetvā aññathā eva uddisitabbānīti vādaṃ nivāreti. Yathāpāḷiṃ visajjetvā <a name="M0.0210"></a> aññathā ‘‘pāṇātipātā veramaṇiṃ sikkhāpadaṃ samādiyāmī’’ti <a name="V1.0184"></a> uddisantopi niddosoyeva. <span class="bld">Hī</span>ti saccaṃ, yasmā vā. <span class="bld">Tānī</span>ti sikkhāpadāni. <span class="bld">Yāvā</span>ti yattakaṃ kālaṃ na jānāti, na kusalo hotīti sambandho. <span class="bld">Santikāvacaroyevā</span>ti ācariyupajjhāyānaṃ samīpe avacārova. <span class="bld">Assā</span>ti sāmaṇerassa. <span class="bld">Kappiyākappiya</span>nti dasasikkhāpadavinimuttaṃ kappiyaṃ parāmāsādiñca akappiyaṃ aparāmāsādiñca. <span class="bld">Tenāpī</span>ti sāmaṇerenāpi. <span class="bld">Nāsanaṅgānī</span>ti liṅganāsanaaṅgāni. <span class="bld">Sādhukaṃ sikkhitabba</span>nti sādhukaṃ asikkhantassa liṅganāsanañca daṇḍakammanāsanañca hotīti adhippāyo.</p>



<p class="subhead">10. Dutiyamārakathā</p>



<p class="bodytext"><a name="para35"></a><span class="paranum">35</span>. <span class="bld">Mayha</span>ntipadassa ‘‘anuppattā sacchikatā’’tipadesu chaṭṭhīkattubhāvaṃ dassento āha ‘‘mayā khoti attho’’ti. ‘‘Atha vā’’tiādinā ‘‘mayha’’ntipadassa ‘‘yoniso manasikārā, yoniso sammappadhānā’’tipadesu sambandhabhāvaṃ dasseti. ‘‘Yoniso manasikārā, yoniso sammappadhānā’’ti ettha kāraṇatthe nissakkavacananti āha ‘‘tena hetunā’’ti. ‘‘Punā’’tiādinā ‘‘mayha’’ntipadaṃ ‘‘yoniso manasikārā, yoniso sammappadhānā’’tipadesu sāmyatthe sāmibhāvena yojetvā puna ‘‘anuppattā, sacchikatā’’ti padesu kattutthe sāmibhāvena vibhattivipallāso kātabboti dasseti.</p>



<p class="subhead">11. Bhaddavaggiyakathā</p>



<p class="bodytext"><a name="para36"></a><span class="paranum">36</span>. Bhaddaṃ rūpañca cittañca etesamatthīti <span class="bld">bhaddakā</span>. Vaggabandhanaṃ <span class="bld">vaggo</span> uttarapadalopena, vaggena carantīti <span class="bld">vaggiyā</span>. Bhaddakā ca te vaggiyā cāti <span class="bld">bhaddavaggiyā</span> kakāralopenāti atthaṃ dassento āha ‘‘bhaddavaggiyā’’tiādi. ‘‘Vokāro nipātamatto’’ti iminā tumhasaddassa ca yovacanassa ca kāriyabhāvaṃ nivatteti. <span class="bld">Hī</span>ti saccaṃ. <span class="bld">Te</span>ti bhaddavaggiyā. <span class="bld">Ida</span>nti pañcasīlarakkhanaṃ. <span class="bld">Pubbakamma</span>nti pubbe upacitaṃ kusalakammaṃ.</p>



<p class="subhead">12. Uruvelapāṭihāriyakathā</p>



<p class="bodytext"><a name="para38"></a><span class="paranum">38</span>. <span class="bld">Pariyādiyeyya</span>nti <a name="M0.0211"></a> ettha dādhātussa parīti ca āti ca upasaggavasena abhibhavanatthoti āha ‘‘abhibhaveyya’’nti.</p>



<p class="bodytext"><a name="para39"></a><span class="paranum">39</span>. <span class="bld">Pacchā</span> <a name="V1.0185"></a> <span class="bld">pakkhittā</span>ti saṅgītito paraṃ potthakārūḷhehi ṭhapitāti attho.</p>



<p class="bodytext"><a name="para44"></a><span class="paranum">44</span>. ‘‘Evaṃ vadanto viya oṇato’’ti iminā ‘‘āharahattho’’tipadassa taddhitabhāvaṃ dasseti. Vitthiṇṇamukhattā mandaṃ hīnaṃ atimukhametāsanti vacanatthena aggikapālā <span class="bld">mandāmukhiyo</span>ti vuccantīti āha ‘‘aggibhājanāni vuccantī’’ti.</p>



<p class="bodytext"><a name="para51"></a><span class="paranum">51</span>. Yasmā yo nāgadamanakālo ciraṃ patati pavattati, tasmā so <span class="bld">cirapatiko</span>ti vuccati, tasmā cirapatikā paṭṭhāya abhippasannāti yojanā. Iti imamatthaṃ dassento āha ‘‘cirakālato paṭṭhāyā’’ti.</p>



<p class="bodytext"><a name="para52"></a><span class="paranum">52</span>. <span class="bld">Sabbatthā</span>ti sabbesu ‘‘jaṭāmissa’’ntiādipadesu. <span class="bld">Khārikāja</span>nti ettha kamaṇḍaluādikā tāpasaparikkhārā khārīti vuccanti, khārisaṅkhātena bhārena pūrito kājo khārikājoti atthaṃ ekadesena dassento āha ‘‘khāribhāro’’ti.</p>



<p class="subhead">13. Bimbisārasamāgamakathā</p>



<p class="bodytext"><a name="para55"></a><span class="paranum">55</span>. <span class="bld">Laṭṭhi</span>saddo taruṇarukkhavācako ‘‘ambalaṭṭhikāya’’ntiādīsu (dī. ni. 1.2), idhāpi taruṇatālarukkho laṭṭhi nāmāti dassento āha ‘‘tāluyyāne’’ti. <span class="bld">Vaṭarukkhe</span>ti nigrodharukkhe. Ettha ‘‘vaṭa’’iti iminā vaṭarukkho bahumūlattā suṭṭhuṃ patiṭṭhātīti atthena <span class="bld">suppatiṭṭho</span> nāmāti dasseti. ‘‘Rukkhe’’iti iminā <span class="bld">cetiya</span>saddo cetiyarukkhe vattatīti dasseti, devālayañca thūpañca nivatteti. <span class="bld">Tassā</span>ti vaṭarukkhassa. <span class="bld">Eta</span>nti ‘‘suppatiṭṭhe cetiye’’ti etaṃ nāmaṃ. Lokavohāravasena dasasahassasaṅkhāte saṅkhyāvisese nīharitvā yujjitabbanti <span class="bld">niyuta</span>nti vacanatthena <a name="M0.0212"></a> dasasahassaṃ niyutaṃ nāmāti dassento āha ‘‘ekaniyutaṃ dasasahassānī’’ti. <span class="bld">‘‘Nahuta’’</span>ntipi pāṭho, so ayutto nahutasaṅkhātena saṅkhyāvisesena missībhāvena pasaṅgattā. <span class="bld">Tesa</span>nti dvādasaniyutānaṃ brāhmaṇagahapatikānaṃ.</p>



<p class="bodytext">‘‘Kisasarīrattā’’ti iminā kiso ko attā etesanti <span class="bld">kisakā</span>ti vacanatthaṃ dasseti. Kakāro hettha attavācako. ‘‘Ovādako’’ti iminā <span class="bld">ovadāno</span>ti ettha yupaccayo kattutthoti dasseti. Gāthābandhattā akārassa dīgho. ‘‘Atha vā’’tiādinā kisako hutvā aññe ovadāno <a name="V1.0186"></a> <span class="bld">kisakovadāno</span>ti vacanatthaṃ dasseti. <span class="bld">Ida</span>nti idaṃ atthajātaṃ, ayamattho vā. Tvaṃ pahāsīti sambandho. <span class="bld">Ta</span>nti tuvaṃ. <span class="bld">Iti</span> vuttaṃ hotīti yojanā.</p>



<p class="bodytext"><span class="bld">Kāmitthiyo</span>ti ekāralopavasena sandhīti āha ‘‘kāme itthiyo cā’’ti. <span class="bld">Upacīsū</span>ti ettha kāmakhandhakilesaabhisaṅkhārasaṅkhātesu catūsu upadhīsu khandhupadhi adhippetoti āha ‘‘khandhupadhīsū’’ti.</p>



<p class="bodytext"><span class="bld">Kocarahī</span>ti ettha <span class="bld">ko</span>saddo ‘‘ko te balaṃ mahārājā’’tiādīsu (jā. 2.22.1880) viya kvasaddatthoti āha ‘‘kvacarahī’’ti. Nipātoyevesa.</p>



<p class="bodytext"><span class="bld">Pada</span>saddassa caraṇapadādayo nivattetuṃ vuttaṃ ‘‘nibbānapada’’nti. ‘‘Santasabhāvatāyā’’tiādinā santo sabhāvo imassa padassāti <span class="bld">santaṃ</span>. Natthi upadhayo etthāti <span class="bld">anupadhikaṃ</span>. Natthi kiñcanametthāti <span class="bld">akiñcanaṃ</span>. Tīsu bhavesu na sañjatīti <span class="bld">asattaṃ</span>. Aññathā na bhavatīti <span class="bld">anaññathābhāvi</span>. Aññena kenaci na netabbanti <span class="bld">anaññaneyya</span>nti vacanatthaṃ dasseti. <span class="bld">Tenā</span>ti ‘‘santa’’ntiādipadena. <span class="bld">Me</span>ti mama, manoti sambandho. <span class="bld">Ettha</span> devamanussaloke me mano rato nāmāti kiṃ vakkhāmi. <span class="bld">Iti</span> imamatthaṃ dassetīti yojanā.</p>



<p class="bodytext"><a name="para56"></a><span class="paranum">56</span>. <span class="bld">Tañcā</span>ti sāvakabhāvañca.</p>



<p class="bodytext"><a name="para57"></a><span class="paranum">57</span>. <span class="bld">Assāsakā</span>ti ettha āpubbo sāsadhātu āpubba sisadhātunā sadiso, ‘‘me’’ti chaṭṭhīyogattā ṇvupaccayo ca bhāvatthoti <a name="M0.0213"></a> āha ‘‘āsisanā’’ti. ‘‘Patthanā’’ti iminā āpubbasisadhātuyā atthaṃ dasseti. <span class="bld">Assā</span>ti bimbisārarañño. <span class="bld">Tatthā</span>ti ratanattaye. <span class="bld">Nicchayagamanamevā</span>ti ‘‘saraṇa’’itinicchayena jānanameva gato. <span class="bld">Attasanniyyātana</span>nti attano attānaṃ ratanattaye sanniyyātanaṃ. Iminā attasanniyyātana, paṇipāta, tapparāyana, sissabhāvūpagamanasaṅkhātesu catūsu saraṇagamanesu (dī. ni. aṭṭha. 1.250; ma. ni. aṭṭha. 1.56; khu. pā. aṭṭha. 1.saraṇagamanagamakavibhāvanā) attasanniyyātanasaraṇagamanaṃ dīpeti. <span class="bld">Aya</span>nti bimbisāro rājā. <span class="bld">Ta</span>nti niyatasaraṇataṃ. <span class="bld">Paṇipātagamanañcā</span>ti ettha <span class="bld">paṇī</span>ti karo. Yathā hi pādapadasaddā dīgharassavasena hutvā caraṇaṃ vadanti, evaṃ pāṇipaṇisaddā karaṃ vadanti. Tasmā vuttaṃ ‘‘paṇīti karo’’ti. Patanaṃ <span class="bld">pāto,</span> paṇino pāto <span class="bld">paṇipāto</span>. Atthato añjalipaṇamananti vuttaṃ hoti. Tassa gamanañca gacchantoti attho. Iminā paṇipātasaraṇagamanaṃ <a name="V1.0187"></a> dīpeti. Casaddo ‘‘pākaṭa’’nti etthāpi yojetabbo. Pākaṭañca karontoti hi attho.</p>



<p class="bodytext"><a name="para58"></a><span class="paranum">58</span>. <span class="bld">Siṅgīnikkhasavaṇṇo</span>ti ettha siṅgīsaṅkhāto nikkho siṅgīnikkho, tena samāno vaṇṇo etassāti siṅgīnikkhasavaṇṇoti vacanatthaṃ dassento āha ‘‘siṅgīsuvaṇṇanikkhena samānavaṇṇo’’ti. Tattha ‘‘suvaṇṇa’’itipadena nikkhasaddassa suvaṇṇatthaṃ dasseti, pañcasuvaṇṇādayo atthe nivatteti. ‘‘Samāna’’itipadena savaṇṇoti ettha sakāro samānasaddasseva kāriyoti dasseti. <span class="bld">Sabbesū</span>ti akhilesu cakkhādiindriyesu. <span class="bld">Danto</span>ti damito. Indriyasaṃvaroti vuttaṃ hoti. Tamevatthaṃ pākaṭaṃ karonto āha ‘‘bhagavato hī’’tiādi.</p>



<p class="bodytext"><a name="para59"></a><span class="paranum">59</span>. Oṇīto pattato pāṇi yenāti <span class="bld">oṇītapattapāṇī</span>ti vacanatthaṃ dassento āha ‘‘pattato cā’’tiādi. ‘‘Apanītapāṇi’’nti iminā oṇītasaddo apanītattho, pāṇisaddena ca sambandhitabboti dasseti. ‘‘Sallakkhetvā’’ti iminā ‘‘bhagavanta’’nti imaṃ kammaṃ ‘‘sallakkhetvā’’ti pāṭhasesena yojetabbanti dasseti. <span class="bld">Ekamanta</span>nti ettha antasaddo samīpadesattho, koṭidesattho vā hoti<a name="M0.0214"></a>, upayogavacanañca bhummatthe hotīti dassento āha ‘‘ekasmiṃ padese’’ti. Atthikapayoge karaṇassa sambhavato āha ‘‘buddhābhivādanagamanena vā dhammassavanagamanena vā’’ti. <span class="bld">Appākiṇṇa</span>nti ettha appasaddo paṭisedhatthoti āha ‘‘anākiṇṇa’’nti. ‘‘Abbokiṇṇa’’ntipi pāṭho. <span class="bld">Appanigghosa</span>nti ettha ‘‘appasadda’’ntipadena vacanasaddassa gahitattā iminā pārisesanayena nagaranigghosasaddoyeva gahetabboti āha ‘‘nagaranigghosasaddena appanigghosa’’nti. Tīsu pāṭhesu paṭhamena pāṭhena janassa vāto <span class="bld">janavāto,</span> tena virahitaṃ <span class="bld">vijanavāta</span>nti vikappaṃ dasseti. Dutiyena janassa vādo <span class="bld">janavādo,</span> tena virahitaṃ <span class="bld">vijanavāda</span>nti vikappaṃ dasseti. Tatiyena janassa pāto sañcaraṇaṃ <span class="bld">janapāto,</span> tena virahitaṃ <span class="bld">vijanapāta</span>nti vikappaṃ dasseti. Rahassaṃ karīyati etthāti <span class="bld">rāhasseyyakaṃ</span>. Manussānaṃ rāhasseyyakaṃ <span class="bld">manussarāhasseyyaka</span>nti vacanatthaṃ dasseti ‘‘manussāna’’ntiādinā.</p>



<p class="subhead">14. Sāriputtamoggallāna pabbajjākathā</p>



<p class="bodytext"><a name="para60"></a><span class="paranum">60</span>. <span class="bld">‘‘Te</span>ti sāriputtamoggallānā. Agamaṃsu kirāti yojanā. <span class="bld">Tatrā</span>ti giraggasamajje. <span class="bld">Athā</span>ti parivitakkanānantaraṃ. <span class="bld">Tassā</span>ti sañcayassa. <span class="bld">Pāra</span>nti paratīraṃ. <span class="bld">Etthā</span>ti tumhākaṃ vāde. <span class="bld">Ida</span>nti ayaṃ vādo ettakoyevāti attho. <span class="bld">Yo</span>ti yo koci. Tvañca ahañca <a name="V1.0188"></a> <span class="bld">amhe,</span> tesu. Nāmatumhasaṅkhātesu hi tīsu saddesu ekasesena kattabbesu pacchimasseva ekaseso kātabbo. <span class="bld">Tenā</span>ti katikakaraṇahetunā.</p>



<p class="bodytext">Saṃkhepena vuttaṃ vitthārena dassento āha ‘‘idaṃ hī’’tiādi. <span class="bld">Atthīkehī</span>ti amatena atthikehi. <span class="bld">Upaññātaṃ magga</span>nti amatassa maggo upagantvā ñāto. Ñāto ceva upagato cāti saha upasaggena padaṃ parivattitvā atthaṃ kathento upasaggattho ca dhātuttho ca visuṃyeva hotīti ñāpeti. Atthikehi amhehi upaññātaṃ <a name="M0.0215"></a> nibbānaṃ maggaṃ magganto anubandheyyanti vā dassento āha ‘‘atha vā’’tiādi. Maggaphalapaccavekkhaṇañāṇehi upagantvā ñātabbanti <span class="bld">upaññātaṃ</span> nibbānaṃ. <span class="bld">Maggadhāthuyā</span> anvesanatthaṃ dassento āha ‘‘pariyesanto’’ti.</p>



<p class="bodytext">Sāriputtopi pañhaṃ pucchīti sambandho. <span class="bld">Kamaṇḍaluto</span>ti kuṇḍikato. Attano ca paresañca akathanena antare vivaraṃ paṭisandahatīti <span class="bld">paṭisandhāro,</span> taṃ. <span class="bld">Etthā</span>ti ‘‘na tyāhaṃ sakkomī’’tipade. Adhippāyo evaṃ veditabboti yojanā. <span class="bld">Ettaka</span>nti ettakaṃ pañhaṃ. <span class="bld">Imassā</span>ti paribbājakassa. <span class="bld">Avisayabhāva</span>nti attano avisayabhāvaṃ.</p>



<p class="bodytext">Hetuṃ paṭicca bhavantīti <span class="bld">hetuppabhavā</span>ti vacanatthena pañcakkhandhā hetuppabhavā nāmāti dassento āha ‘‘hetuppabhavā nāma pañcakkhandhā’’ti. <span class="bld">Tenā</span>ti ‘‘ye dhammā hetuppabhavā’’ti padena. <span class="bld">Assā</span>ti sāriputtaparibbājakassa. ‘‘Tesaṃ hetu nāma samudayasacca’’nti iminā hinoti etasmā phalanti <span class="bld">hetū</span>ti vacanatthena samudayasaccaṃ hetu nāmāti dasseti. <span class="bld">Tañcā</span>ti samudayasaccañca. <span class="bld">Tesa</span>nti ettha tasaddassa visayaṃ dassetuṃ vuttaṃ ‘‘ubhinnampi saccāna’’nti. Apavattivasena nirujjhati etthāti <span class="bld">nirodho. Tañcā</span>ti nirodhañca. <span class="bld">Tenā</span>ti ‘‘tesañca yo nirodho’’tipadena. <span class="bld">Assā</span>ti sāriputtaparibbājakassa. <span class="bld">Etthā</span>ti imissaṃ gāthāyaṃ, catūsu saccesu vā. <span class="bld">Nayato</span>ti nānantarikanayato, avinābhāvanayato vā, nettidesanāhāranayato vā. Tamevatthaṃ pākaṭaṃ karonto āha ‘‘nirodhe hī’’tiādi. Ekadesasarūpekasesanayena vā maggasaccaṃ gahetabbanti dassento āha ‘‘atha vā’’tiādi. Nirodho ca nirodhūpāyo ca <span class="bld">nirodho</span>ti ekadesasarūpekaseso kātabbo. <span class="bld">Tesañcā</span>ti ettha avuttasampiṇḍanatthena casaddena maggasaccaṃ gahetabbantipi vadanti. Ayaṃ nayo aṭṭhakathāyaṃ na vutto. <span class="bld">Tamevattha</span>nti catusaccasaṅkhātaṃ tamevatthaṃ. <span class="bld">Paṭipādento</span>ti nigamento.</p>



<p class="bodytext">‘‘Sacepī’’ti <a name="M0.0216"></a> iminā <span class="bld">yadī</span>ti padassatthaṃ vaṇṇeti. ‘‘Ettakamevā’’ti iminā <span class="bld">tāvadevā</span>ti padassatthaṃ <a name="V1.0189"></a> vaṇṇeti. ‘‘Ito uttari natthī’’ti iminā evakārassa phalaṃ dasseti. <span class="bld">Ito</span>ti sotāpattiphalato. <span class="bld">‘‘Idaṃ…pe… pattabba’’</span>nti iminā ‘‘ettakamevā’’ti padassa atthasarūpaṃ dasseti. ‘‘Eso eva dhammo’’ti iminā ‘‘eseva dhammo’’tipadassa atthaṃ vaṇṇeti. <span class="bld">Paccabyatthā</span>ti patiavapubbo idhātu paṭividdhatthoti āha ‘‘paṭividdhatthā’’ti. <span class="bld">Tumhehī</span>ti assajittheraṃ sandhāyāha. Iminā ‘‘paccabyatthā’’ti ettha hiyyattanīparassapadamajjhimapurisabahuvacanatthavibhattiṃ dīpeti. <span class="bld">Kappanahutehī</span>ti kappānaṃ nahutehi, koṭipakoṭisatasahassānaṃ satehi nahutehīti attho. <span class="bld">Abbhatīta</span>nti abhiatītaṃ. Amhehi adiṭṭhameva hutvā atikkamāpitanti attho.</p>



<p class="bodytext"><a name="para62"></a><span class="paranum">62</span>. Ārammaṇabhūtassa nibbānassa gambhīrattā ārammaṇikabhūtaṃ ñāṇampi gambhīramevādhippetanti āha ‘‘gambhīrassa ca ñāṇassā’’ti. Yathā hi saṇhavatthassa sibbanatthāya saṇhasūci adhippetāti. Upadhīnaṃ sammā khayaṭṭhena nibbānaṃ <span class="bld">upadhisaṅkhayaṃ</span> nāmāti āha ‘‘upadhisaṅkhayeti nibbāne’’ti. <span class="bld">Tadārammaṇāyā</span>ti taṃnibbānārammaṇāya. <span class="bld">Vimuttiyā</span>ti phalavimuttiyā. <span class="bld">Sāvakapāramīñāṇe</span>ti aggasāvakapāramīñāṇe. <span class="bld">Tesū</span>ti sāriputtamoggallānesu. Aḍḍhamāsena arahatte patiṭṭhitoti sambandho.</p>



<p class="bodytext"><span class="bld">Atīte</span>ti kappasatasahassādhike asaṅkhyeyyamatthake. <span class="bld">Tassā</span>ti buddhassa santike aggasāvakabhāvaṃ patthesīti yojanā. <span class="bld">Assame</span>ti munīnaṃ ṭhāne. Tañhi ā kodhaṃ, ā bhuso vā rāgādayo samenti etthāti <span class="bld">assamo</span>ti vuccati, tasmiṃ. Patthayitvā ca pesesīti sambandho. <span class="bld">Tatthā</span>ti nīluppalamaṇḍape. <span class="bld">Tesū</span>ti tāpasaseṭṭhīsu.</p>



<p class="bodytext"><a name="para63"></a><span class="paranum">63</span>. <span class="bld">Yesa</span>nti kulānaṃ. ‘‘Vidhavabhāvāyā’’ti iminā vidhavāya bhāvo <span class="bld">vedhabya</span>nti vacanatthaṃ dasseti. <span class="bld">Vidhavā</span>ti ca patisuññā. Sā hi dhavena vigatāti ‘‘vidhavā’’ti ca, vigato dhavo imissāti ‘‘vidhavā’’ti ca vuccati. <span class="bld">Ubhayenāpī</span>ti puttapabbajjapatipabbajjasaṅkhātena duvidhenapi.</p>



<p class="bodytext"><span class="bld">Sañcayānī</span>ti <a name="M0.0217"></a> ettha nissayūpacārena nissaye nissitūpacāro hotīti āha ‘‘sañcayassa antevāsikānī’’ti. Atha vā ṇapaccayo tassedamatthe hotīti āha ‘‘sañcayassa antevāsikānī’’ti. <span class="bld">‘‘Magadhāna’’</span>nti bahuvacanavasena vuttattā janapadassa nāmanti āha ‘‘magadhānaṃ janapadassā’’ti. <span class="bld">Giribbaja</span>nti ettha vajo viyāti <span class="bld">vajo,</span> giri. Vajasadiso giri etthāti <a name="V1.0190"></a> giribbajaṃ padaheṭṭhupariyavasena, nagaraṃ. ‘‘Mahāvīriyavanto’’ti iminā mahanto vīro etesaṃ tathāgatānanti <span class="bld">mahāvīrā</span>ti vacanatthaṃ dasseti. <span class="bld">Dhammena nayamānānaṃ kā usūyā vijānata</span>nti ettha kaccāyananayena (kaccāyane 277 sutte) usūyapayoge sampadānaṃ hotīti āsaṅkā bhaveyyāti āha ‘‘bhummatthe sāmivacanaṃ, upayogatthe vā’’ti. <span class="bld">Vijānantāna</span>nti vijānantesu tathāgatesu, vijānante vā.</p>



<p class="subhead">15. Upajjhāyavattakathā</p>



<p class="bodytext"><a name="para64"></a><span class="paranum">64</span>. <span class="bld">Anupajjhāyakā</span>ti ettha vajjāvajjaṃ upagantvā jhāyatīti <span class="bld">upajjhāyo,</span> so natthi etesanti <span class="bld">anupajjhāyakā</span>ti atthaṃ dassento āha ‘‘vajjāvajja’’ntiādi. ‘‘Piṇḍāya caraṇakapatta’’nti iminā piṇḍāya uddissa, uṭṭhahitvā vā tiṭṭhati anenāti <span class="bld">uttiṭṭho,</span> soyeva patto <span class="bld">uttiṭṭhapatto</span>ti atthaṃ dasseti. ‘‘Uttiṭṭhe na pamajjeyyā’’tiādīsu (dha. pa. 168) pana piṇḍāya caraṇaṃ ‘‘uttiṭṭha’’nti vuccati. Tasmā tattha piṇḍāya uddissa, uṭṭhahitvā vā tiṭṭhanaṃ <span class="bld">uttiṭṭha</span>nti vacanattho kātabbo. ‘‘Piṇḍāya caraṇapatta’’nti idaṃ vacanaṃ ‘‘tasmiñhi manussā ucchiṭṭhasaññino’’tipadaṃ laṅghitvā ‘‘tasmā uttiṭṭhapattanti vutta’’ntipadena yojetabbaṃ, tasmā piṇḍāya caraṇakapattattā uttiṭṭhapattanti vuttanti vuttaṃ hoti. Tasmiṃ manussā kiṃsaññinoti āha ‘‘tasmiñhi manussā ucchiṭṭhasaññino’’ti. Tasmiñhi tasmiṃ eva uttiṭṭhapatte pabbajitānaṃ paribhogabhāvena manussehi avasajjitabbattā, avachaḍḍetabbattā vā manussā ucchiṭṭhasaññino hontīti yojanā. Pabbajitānaṃ piṇḍāya caraṇakapattattā uttiṭṭhapattanti vuttaṃ, manussānaṃ pana avasajjitapattattā ucchiṭṭhapattanti vuttanti adhippāyo. Uttiṭṭha pattantipadaṃ vākyameva, na samāsotipi dassento āha ‘‘atha <a name="M0.0218"></a> vā’’tiādi. ‘‘Uṭṭhahitvā’’ti iminā uttiṭṭhāti ettha tvālopoti dasseti. ‘‘Gahetu’’nti iminā pāṭhasesaṃ dasseti. <span class="bld">Gehasitapemavasenā</span>ti gehe nissitapemavasena, mettāpubbaṅgamapemavasenāti attho. Sagāravā hutvā sappatissā hutvā viharantāti atthaṃ dassento āha ‘‘upaṭṭhapetvā’’ti. ‘‘Sabhāgajīvikā’’ti iminā <span class="bld">sabhāgavuttikā</span>ti ettha vuttisaddo jīvikatthoyeva, na vivaraṇādyatthoti dasseti. Upajjhāyabhāvaṃ sampaṭicchati etehīti <span class="bld">upajjhāyabhāvasampaṭicchanāni,</span> tāniyeva vevacanāni <span class="bld">upajjhāyabhāvasampaṭicchanavevacanāni. Tikkhattu</span>nti ukkaṭṭhavasena vuttaṃ, sakimpi vaṭṭatiyeva. Padassa vasena viññāpetīti sambandho. <span class="bld">Hī</span>ti saccaṃ. <span class="bld">Etthā</span>ti upajjhāyagahaṇaṭṭhāne. Yadidaṃ vācāya vā sāvanaṃ, yadidaṃ kāyena vā atthaviññāpanaṃ atthi, idameva sāvanaatthaviññāpanameva upajjhāyagahaṇanti yojanā. <span class="bld">Sādhūti sampaṭicchana</span>nti upajjhāyena <a name="V1.0191"></a> pañcasu padesu yasmiṃ kismiṃci vutte saddhivihārikassa ‘‘sādhū’’ti sampaṭicchanaṃ. <span class="bld">Ta</span>nti kesañci vacanaṃ. <span class="bld">Hī</span>ti saccaṃ, yasmā vā. <span class="bld">Etthā</span>ti upajjhāyagahaṇe. ‘‘Na sampaṭicchanaṃ aṅga’’nti iminā āyācanadānāniyeva aṅgāni nāmāti dasseti. Saddhivihārikenāpi ñātunti sambandho. <span class="bld">Iminā padenā</span>ti ‘‘sādhū’’ti iminā padena.</p>



<p class="bodytext"><span class="bld">Tatrāyaṃ sammāvattanā</span>ti ettha tasaddassa visayaṃ dassetuṃ vuttaṃ ‘‘yaṃ vuttaṃ sammā vattitabba’’nti. Iminā kiriyāvisayabhāvameva dīpeti, na dabbavisayabhāvaṃ. <span class="bld">Aya</span>nti vuccamānā. <span class="bld">Assā</span>ti saddhivihārikassa. <span class="bld">Dhotapādapariharaṇatthāyā</span>ti dhotassa pādassa paṃsumakkhanādīnaṃ pariharaṇatthāya. <span class="bld">Tā</span>ti upāhanāyo. <span class="bld">Kālassevā</span>ti paccūsakālatoyeva, nissakkatthe cetaṃ sāmivacanaṃ. <span class="bld">Tato</span>ti tehi tīhi dantakaṭṭhehi, vibhattaapādānametaṃ. Tesu vā tīsu dantakaṭṭhesu. <span class="bld">Ya</span>nti yaṃ dantakaṭṭhaṃ. <span class="bld">Athā</span>ti tasmiṃ gahaṇe.</p>



<p class="bodytext"><span class="bld">Tato</span>ti sītuṇhodakehi, sītuṇhodakesu vā. <span class="bld">Vaḷañjetī</span>ti paribhuñjati. <span class="bld">Udaka</span>nti mukhadhovanodakaṃ. ‘‘Vaccakuṭito’’ti iminā passāvakuṭīpi <a name="M0.0219"></a> gahetabbā. <span class="bld">Eva</span>nti sammajjiyamāne. <span class="bld">Asuñña</span>nti janasaddato atucchaṃ. <span class="bld">Āsana</span>nti therassa āsanaṃ. <span class="bld">Tasmi</span>nti āsane. Nisinnassa therassa vattaṃ kātabbanti sambandho. Uklāpo asmiṃ dese atthīti <span class="bld">uklāpo</span>ti atthaṃ dassento āha ‘‘kenaci kacavarena saṃkiṇṇo’’ti. Ettha ca saṅkāro ucchiṭṭho kalāpo samūho <span class="bld">uklāpo</span>ti vacanatthena uklāpoti vuccati. Kacīyati bandhīyati asmiṃ deseti <span class="bld">kaco,</span> so varīyati icchīyati anenāti <span class="bld">kacavaro</span>ti vacanatthena kacavaroti vuccati. <span class="bld">Hatthenapī</span>ti ettha pisaddo pilotikenapītiādiṃ saṅgaṇhāti.</p>



<p class="bodytext"><span class="bld">Ekato katvā</span>ti ekato samānapaṭalaṃ katvā. Kasmā saṅghāṭīti āha ‘‘sabbaṃ hī’’tiādi. ‘‘Saṅghaṭitattā’’ti iminā saṃharitabbāti <span class="bld">saṅghāṭī</span>ti vacanatthaṃ dasseti. Nivattitvā olokentaṃ upajjhāyaṃ saṃpāpuṇātīti yojanā. Ekena vā padavītihārenāti sambandho. Pattoyeva uṇhabhārikesu pariyāpannoti <span class="bld">pattapariyāpanno,</span> patte pariyāpanno yāguādiko <span class="bld">pattapariyāpanno</span>tipi yujjatiyeva. <span class="bld">Bhikkhācāre</span>ti bhikkhācāraṭṭhāne. Yāguyā vā laddhāyāti sambandho. <span class="bld">Tassā</span>ti upajjhāyassa. <span class="bld">So patto</span>ti uṇhādīsu pariyāpanno so patto. <span class="bld">Aññatra vā</span>ti ārāmādīsu vā. <span class="bld">Tassā</span>ti upajjhāyassa. Vacane aniṭṭhiteti sambandho. <span class="bld">Ito paṭṭhāyā</span>ti ‘‘na upajjhāyassa bhaṇamānassā’’ti ettha vuttanakārato paṭṭhāya. Iminā heṭṭhā vuttesu ‘‘nātidūre gantabba’’ntiādīsu nakārapaṭisiddhesu āpatti natthīti dasseti. <span class="bld">Yattha katthacī</span>ti ‘‘na <a name="V1.0192"></a> ca uṇhe cīvaraṃ nidahitabba’’ntiādīsu yesu kesuci. <span class="bld">Aya</span>nti dukkaṭāpatti. <span class="bld">Hī</span>ti saccaṃ. <span class="bld">Āpattisāmantā</span>ti ettha āpattiyā sāmantā āpattisāmantāti atthaṃ dassento āha ‘‘āpattiyā āsanna’’nti. ‘‘Āsanna’’nti iminā <span class="bld">sāmantā</span>saddassa āsannavevacanatañca upayogatthe nissakkavacanatañca dasseti. Īdisaṃ vacanaṃ bhante vattuṃ vaṭṭati nāmāti yojanā.</p>



<p class="bodytext"><span class="bld">Gāmato</span> <a name="M0.0220"></a> <span class="bld">paṭhamatara</span>nti gāmato upajjhāyassa paṭhamataraṃ. <span class="bld">Tenevā</span>ti upajjhāyeneva. Nivattantena saddhivihārikenāti sambandho. ‘‘Tinta’’nti vatvā tamevatthaṃ dassetuṃ vuttaṃ ‘‘sedaggahita’’nti. Iminā sedena sīdatīti <span class="bld">sinna</span>nti atthaṃ dasseti. ‘‘Atirekaṃ katvā’’ti iminā <span class="bld">ussāretvā</span>tipadassa adhippāyatthaṃ dasseti, uddhaṃ uddhaṃ sāretvāti vuttaṃ hoti. Pacchimavākyassa pubbavākyakāraṇabhāvaṃ dassetuṃ vuttaṃ ‘‘kiṃ kāraṇā’’ti. Majjhe bhaṅgassa dosaṃ āvikaronto āha ‘‘samaṃ katvā’’tiādi. <span class="bld">Tato</span>ti samaṃ katvā saṃharaṇato, niccaṃ bhijjamānanti sambandho. Majjhe bhaṅgato vā, dubbalanti sambandho. <span class="bld">Eta</span>nti ‘‘caturaṅgulaṃ kaṇṇaṃ ussāretvā’’ti etaṃ vacanaṃ. <span class="bld">Yathā</span>ti yenākārena saṃhariyamāneti sambandho. Cīvarabhogassa oro anto <span class="bld">obhogo</span>ti atthaṃ dassento āha ‘‘kāyabandhana’’ntiādi.</p>



<p class="bodytext"><span class="bld">Yo</span>ti upajjhāyo. ‘‘Gāmeyevā’’ti vatvā tamevatthaṃ dassetuṃ vuttaṃ ‘‘antaraghare vā paṭikkamane vā’’ti. <span class="bld">Paṭikkamane vā</span>ti bhojanasālāyaṃ vā. <span class="bld">Tassā</span>ti upajjhāyassa. Laddhā bhikkhā yenāti <span class="bld">laddhabhikkho,</span> tassa vā. Piṇḍapāto hotīti yojanā. <span class="bld">Tassā</span>ti upajjhāyassa. Piṇḍapāto na hotīti sambandho. <span class="bld">Attanā laddhopī</span>ti pisaddo upajjhāyena laddhopīti atthaṃ sampiṇḍeti. <span class="bld">Āhariyatū</span>ti ettha tuvibhatti pucchāyaṃ hoti, āhariyatu kinti attho. <span class="bld">Kālo</span>ti bhojanakālo. Bhuñjitthāti <span class="bld">bhutto,</span> tasmiṃ satīti sambandho. <span class="bld">Upakaṭṭho</span>ti majjhanhikassa āsanno.</p>



<p class="bodytext"><span class="bld">Anantarahitāyā</span>ti ettha antaradhāyatīti <span class="bld">antarahito,</span> taṭṭikacammakhaṇḍādi, natthi antarahito etasmiṃ pattabhūmīnamantareti <span class="bld">anantarahito</span>ti atthaṃ dassento āha ‘‘anatthatāyā’’ti. Kāḷavaṇṇakatā vā sudhābaddhā vā nirajamattikā hotīti yojanā. <span class="bld">Ta</span>nti pattaṃ. <span class="bld">Dhotavālikāyapī</span>ti suddhavālikāyapi. <span class="bld">Tatthā</span>ti paṃsurajasakkharādīsu. Puna <span class="bld">tatthā</span>ti paṇṇādhārakesu. Idaṃ vacanaṃ vuttanti sambandho. <span class="bld">Abhimukhenā</span>ti attano abhimukhena. <span class="bld">Saṇika</span>nti sinnaṃ<a name="M0.0221"></a>. <span class="bld">Ante panā</span>ti cīvarassa koṭiyaṃ pana. Nikkhipantassa saddhivihārikassa cīvarassa bhogoti yojanā.</p>



<p class="bodytext"><span class="bld">Cuṇṇaṃ</span> <a name="V1.0193"></a> <span class="bld">sannetabba</span>nti ettha cuṇṇasamodhānena netabbanti atthaṃ dassento āha ‘‘piṇḍi kātabbā’’ti. ‘‘Ekasmiṃ niddhūme ṭhāne’’ti iminā <span class="bld">ekamanta</span>nti ettha ekasmiṃ ante ṭhāneti atthaṃ dasseti. <span class="bld">Jantāghare</span>ti aggisālāyaṃ. Sā hi jalati dibbati aggi etthāti <span class="bld">jantā,</span> janeti sarīrasedametthāti vā <span class="bld">jantā,</span> sā eva gharaṃ jantāgharanti vuccati, tasmiṃ. Paripūjāvasena karīyatīti <span class="bld">parikamma</span>nti atthena aṅgāradānādikaṃ parikammaṃ nāmāti dassento āha ‘‘parikammaṃ nāmā’’tiādi.</p>



<p class="bodytext">‘‘Na kenaci gelaññenā’’tiādinā ussahanassa kāraṇaṃ dasseti. <span class="bld">Hī</span>ti saccaṃ. Agilānena saṭṭhivassena saddhivihārikenāpi kātabbanti yojanā. <span class="bld">Anādarenā</span>ti vattakaraṇassa anādarena. <span class="bld">Nakārapaṭisaṃyuttesū</span>ti paṭisedhavācakena nakārena paṭisaṃyuttesu. <span class="bld">Padesū</span>ti ‘‘na upajjhāyassa bhaṇamānassa antarantarā kathā opātetabbā’’tiādīsu vākyesu. <span class="bld">Bhūmiya</span>nti upalakkhaṇavasena vuttaṃ bhittiyampi apaṭighaṃsitabbattā. ‘‘Piṭhasaṅghāṭañcā’’ti iminā <span class="bld">kavāṭapīḷa</span>nti ettha pīṭhasaddena piṭhasaṅghāṭaṃ vuccati uttarapadalopavasena vā ekadesavohāravasena vāti dasseti. ‘‘Acchupantenā’’ti iminā appaṭighaṃsantenāti ettha ghaṃsadhātuyā atthaṃ dasseti. Sammā tāyati attānañca parañca anenāti <span class="bld">santānaṃ,</span> tameva <span class="bld">santānaka</span>nti atthena kīṭakulāvakamakkaṭakasuttādi santānakaṃ nāmāti dassento āha ‘‘santānaka’’ntiādi. <span class="bld">Ullokato</span>ti vitānato. Tañhi uddhaṃ lucīyate bandhīyateti ullokanti vuccati, cakārassa kakāramakatvā ‘‘ulloca’’ntipi vuccati. Tosaddena ākārassa smāvacanassa kāriyabhāvaṃ dasseti. <span class="bld">Apaharitabba</span>nti apanetabbaṃ. <span class="bld">‘‘Avaharitabba’’</span>ntipi pāṭho, heṭṭhā haritabbaṃ pātetabbanti attho.</p>



<p class="bodytext"><span class="bld">Ālokasandhibhāgā</span>ti <a name="M0.0222"></a> ettha bhāgasaddassa dvandato parattā pubbapadesupi paccekaṃ yojetabboti āha ‘‘ālokasandhibhāgā ca kaṇṇabhāgā cā’’ti. Tassa atthaṃ dassento āha ‘‘antarabāhirā’’tiādi. ‘‘Vātapānakavāṭakānī’’ti iminā ālokasandhisaddassa vātapānakavāṭakapariyāyabhāvaṃ dasseti. ‘‘Koṇā’’ti iminā kaṇṇasaddassa koṇavevacanabhāvaṃ dasseti.</p>



<p class="bodytext">‘‘Yathā paṭhama’’ntiādinā paṭhamapaññattameva paññapetabbaṃ, na aññathāti dasseti. Idaṃ patirūpaṃ paṭhamapaññattaṃ sandhāya vuttaṃ. Paṭhamapaññatte apatirūpe aññathāpi paññapetabbaṃ. <span class="bld">Etadatthamevā</span>ti yathāpaññattaṃ paññapetabbassa atthāya eva. Sace paññattaṃ ahosi, evaṃ satīti yojanā. <span class="bld">Ida</span>nti bhittiṃ mocetvā paññāpanaṃ. Kaṭesu kiḷañjesu sārattā uttamattā <span class="bld">kaṭasārako</span>ti <a name="V1.0194"></a> vuccati. <span class="bld">Nivattetvā</span>ti saṃharitvā. <span class="bld">Puratthimā</span>ti ettha yakāralopena niddesoti āha ‘‘puratthimāyā’’ti.</p>



<p class="bodytext"><span class="bld">Vūpakāsetabbo</span>ti ettha kasadhātu gatyatthoti āha ‘‘aññattha netabbo’’ti. Upajjhāyaṃ gahetvā aññattha gantabboti attho. <span class="bld">Aññatthā</span>ti aññaṃ ṭhānaṃ. <span class="bld">Vivecetabba</span>nti ettha diṭṭhigatato upajjhāyaṃ vivecetabbanti dassento āha ‘‘vissajjāpetabba’’nti. ‘‘Añño vattabbo’’ti vatvā tassa ākāraṃ dasseti ‘‘thera’’ntiādinā. So so bhikkhu yācitabboti sambandho. <span class="bld">Aññena dāpetabbo</span>ti attanā aññena bhikkhunā upajjhāyassa parivāso dāpetabboti attho. <span class="bld">Kinti nu kho</span>ti kena eva upāyena dadeyya nukhoti attho. Itisaddo hi avadhāraṇattho. Aṭṭhakathāyapi imameva nayaṃ dasseti ‘‘kena nu kho upāyenā’’ti iminā. <span class="bld">Sabbatthā</span>ti sabbesu ‘‘kinti nu kho paṭikasseyyā’’tiādivākyesu. Sattasu kammesu tividhassa ukkhepanīyakammassa garukattā vuttaṃ ‘‘ukkhepanīyaṃ akatvā’’ti. Tamevatthaṃ vitthārento āha ‘‘tena hī’’tiādi.</p>



<p class="bodytext">Tena <a name="M0.0223"></a> saddhivihārikena yācitabbāti sambandho. <span class="bld">Sace karontiyevā</span>ti bhikkhū sace kammaṃ karontiyeva. Puna <span class="bld">sace karontiyevā</span>ti bhikkhū sace ukkhepanīyakammaṃ karontiyeva. <span class="bld">Athā</span>ti tasmiṃ kamme kate. <span class="bld">Itī</span>ti evaṃ yācanena. Nanti taṃ upajjhāyaṃ.</p>



<p class="bodytext"><span class="bld">Samparivattaka</span>nti ettha ‘‘piṇḍukkhepaka’’ntiādīsu (pāci. 620) viya samparivattakantipadaṃ kiriyāvisesanaṃ, kapaccayo ca vicchatthoti āha ‘‘samparivattetvā samparivattetvā’’ti. <span class="bld">Yadī</span>ti yāva. Yadisaddo hi yāvapariyāyo, tena vuttaṃ ‘‘na tāva pakkamitabba’’nti. Yāva appamattakampi rajanaṃ galati, na tāva pakkamitabbanti yojanā. <span class="bld">Visabhāgapuggalenā</span>ti visabhāgena puggalena karaṇabhūtena. <span class="bld">Na upajjhāyaṃ anāpucchā gāmo pavisitabbo</span>ti ettha na aññeneva karaṇīyena pavisitabbo. Piṇḍāya pana pavisitabboti āsaṅkā bhaveyyāti āha ‘‘piṇḍāya vā’’tiādi. ‘‘Anāpucchitvā’’ti iminā <span class="bld">anāpucchā</span>ti ettha ākāro tvāpaccayassa kāriyoti dasseti. <span class="bld">Bhikkhācāra</span>nti bhikkhāya caraṇaṭṭhānaṃ, upajjhāyena gantabbanti yojanā. <span class="bld">Pariveṇa</span>nti upajjhāyassa pariveṇaṃ. <span class="bld">Passatī</span>ti upajjhāyaṃ passati.</p>



<p class="bodytext"><span class="bld">Dassanatthāya vā</span>ti asubhadassanatthāya vā. Imināpi vāsatthāya eva na gantabbanti āsaṅkaṃ <a name="V1.0195"></a> nivatteti. <span class="bld">Kamma</span>nti pakkamanassa kāraṇaṃ kammaṃ. Ananujānanaṃ sandhāya vuttaṃ ‘‘yāvatatiya’’nti. <span class="bld">Ta</span>nti upajjhāyaṃ. <span class="bld">Assā</span>ti saddhivihārikassa. <span class="bld">‘‘Na sampajjatī’’</span>ti iminā sace sampajjati, na pakkamitabbāti dasseti. <span class="bld">Kevala</span>nti vinā uddesādisampajjanehi. Evarūpe upajjhāye nivārentepīti yojanā. ‘‘Gelaññato’’ti iminā vuṭṭhānasaddassa avadhiapekkhataṃ dasseti. <span class="bld">Assā</span>ti upajjhāyassa. <span class="bld">Añño</span>ti attanā añño. <span class="bld">Tassā</span>ti aññassa bhikkhussa.</p>



<p class="subhead">16. Saddhivihārikavattakathā</p>



<p class="bodytext"><a name="para67"></a><span class="paranum">67</span>. Sammāvattanāyaṃ <a name="M0.0224"></a> vinicchayo evaṃ veditabboti yojanā. <span class="bld">Uddesādīhī</span>ti ādisaddena paripucchādayo saṅgaṇhāti. Saṅgahasaddassa saṅkhepagahaṇesupi vuttito ‘‘anuggaho’’ti vuttaṃ. Atha vā sammukhā <span class="bld">saṅgaho</span> ca parammukhā <span class="bld">anuggaho</span> ca kātabbo. Āmisena vā saṅgaho, dhammena vā anuggaho. Diṭṭhadhammikatthāya vā saṅgaho, samparāyikatthāya vā anuggaho. Lokiyatthāya vā saṅgaho, lokuttaratthāya vā anuggaho kātabbo. <span class="bld">Tatthā</span>ti yaṃ vuttaṃ ‘‘uddesena paripucchāya ovādena anusāsanīyā’’ti. Tattha uddisanaṃ <span class="bld">uddeso</span>ti vacanatthena pāḷivācanā uddeso nāmāti dassento āha ‘‘uddesoti pāḷivācanā’’ti. ‘‘Pāḷiyā atthavaṇṇanā’’ti iminā punappunaṃ, samantato vā pāḷiyā atthassa pucchanaṃ <span class="bld">paripucchā</span>ti atthaṃ dasseti. <span class="bld">Vatthusmi</span>nti cārittavārittavatthusmiṃ. <span class="bld">Ida</span>nti cārittaṃ. Puna <span class="bld">ida</span>nti vārittaṃ. ‘‘Vacana’’nti iminā ovadanaṃ <span class="bld">ovādo</span>ti vacanatthaṃ dasseti. Otiṇṇe vatthusmiṃ ‘‘idaṃ karohi, idaṃ mā karitthā’’ti vacanaṃ <span class="bld">anusāsanī</span> nāmāti yojanā. ‘‘Punappunaṃ vacana’’nti iminā <span class="bld">anusāsanī</span>ti ettha anusaddassa naupacchinnatthaṃ dasseti. ‘‘Sace upajjhāyassa patto hotī’’ti sāmaññato vuttepi na pakatipatto hoti, atha kho atirittapatto hotīti āha ‘‘atirekapatto’’ti. <span class="bld">Sabbatthā</span>ti sabbesu ‘‘sace upajjhāyassa cīvaraṃ hotī’’tiādīsu padesu. <span class="bld">Aññopī</span>ti pattacīvarehi aññopi. <span class="bld">Samaṇaparikkhāro</span>ti chattupāhanādi samaṇaparikkhāro. <span class="bld">Idhā</span>ti saddhivihārikavatte. <span class="bld">Nayenā</span>ti ñāyena. <span class="bld">Uppajjamānaupāyapariyesana</span>nti uppajjamānassa, uppajjamānatthāya vā upāyassa pariyesanaṃ. <span class="bld">Ito</span>ti ‘‘kinti nu kho saddhivihārikassa parikkhāro uppajjiyethā’’ti pāḷito. <span class="bld">Cīvaraṃ rajantenā</span>ti ettha rajantena upajjhāyenāti attho na daṭṭhabbo, saddhivihārikenāti attho evāti dassento āha ‘‘upajjhāyato upāyaṃ sutvā rajantenā’’ti. <span class="bld">Upajjhāyato upāya</span>nti upajjhāyato laddhaṃ upāyaṃ.</p>



<p class="subhead">Nasammāvattanādikathā</p>



<p class="bodytext"><a name="para68"></a><span class="paranum">68</span>. <span class="bld">Upajjhāyavatta</span>nti <a name="V1.0196"></a><a name="M0.0225"></a> upajjhāyamhi vattitabbaṃ vattaṃ. <span class="bld">So</span>ti saddhivihāriko. <span class="bld">Dukkaṭaṃ āpajjatī</span>ti assa, so vā dukkaṭaṃ āpajjatīti yojanā. <span class="bld">Paṇāmetabbo</span>ti ettha papubba namudhātu atthapakaraṇādivasena idha apasādanatthoti āha ‘‘apasādetabbo’’ti. <span class="bld">Adhimatta</span>nti adhikappamāṇaṃ. <span class="bld">Gehasitapema</span>nti mettāsinehaṃ. <span class="bld">Vuttapaṭipakkhanayenā</span>ti kaṇhapakkhe vuttena paṭipakkhena nayena. <span class="bld">Alaṃ paṇāmetu</span>nti ettha alaṃsaddassa arahatthapaṭikkhittesu dvīsu atthesu arahatthoti āha ‘‘yutto paṇāmetu’’nti.</p>



<p class="bodytext"><span class="bld">Sātisāro hotī</span>ti ettha pakatibhāvaṃ atikkamitvā saraṇaṃ pavattanaṃ <span class="bld">atisāro,</span> doso. Saṃvijjati so etassāti <span class="bld">sātisāro</span>ti dassento āha ‘‘sadoso hotī’’ti. Tassatthaṃ dassetuṃ vuttaṃ ‘‘āpattiṃ āpajjatī’’ti. <span class="bld">Āpatti</span>nti dukkaṭāpattiṃ. <span class="bld">Ta</span>nti vattaṃ.</p>



<p class="bodytext"><span class="bld">Tesa</span>nti saddhivihārikānaṃ. <span class="bld">Vatta</span>nti bahukānaṃ saddhivihārikānaṃ vattaṃ. <span class="bld">Sādiyanaṃ vā…pe… bālo hotī</span>ti ettha bālassa kāraṇaṃ dassetuṃ vuttaṃ ‘‘sādiyanaṃ vā asādiyanaṃ vā na jānātī’’ti. Sādiyanassa vā asādiyanassa vā ajānanattā bālo hotīti vuttaṃ hoti. Ajānanassa kāraṇaṃ dassetuṃ vuttaṃ ‘‘bālo hotī’’ti. Bālattā sādiyanaṃ vā asādiyanaṃ vā na jānātīti vuttaṃ hoti. <span class="bld">Tesū</span>ti bahukesu saddhivihārikesu. <span class="bld">Tassā</span>ti vattasampannabhikkhussa. <span class="bld">Tesa</span>nti itaresaṃ saddhivihārikānaṃ.</p>



<p class="subhead">Rādhabrāhmaṇavatthukathā</p>



<p class="bodytext"><a name="para69"></a><span class="paranum">69</span>. Kiñcāpi āyasmā sāriputto jānātīti yojanā. Iminā ‘‘kiṃ nu kho ajānanto pucchī’’ti āsaṅkaṃ nivāreti. Bhagavā anuññātukāmo <a name="M0.0226"></a> hotīti sambandho. <span class="bld">Pana</span>saddo garahattho, tathā jānantopīti attho. <span class="bld">Lahuka</span>nti hetuantogadhavisesanaṃ. Lahukattā paṭikkhipitvāti vuttaṃ hoti. <span class="bld">Assā</span>ti bhagavato, ajjhāsayanti sambandho. ‘‘Ajjhāsayaṃ viditvā’’tivacanassa yuttiṃ dassento āha ‘‘buddhānaṃ hī’’tiādi. <span class="bld">Hī</span>ti saccaṃ. <span class="bld">Ayañcā</span>ti sāriputtatthero ca. <span class="bld">Aggo</span>ti koṭiukkaṃso. <span class="bld">Seṭṭho</span>ti pavaro uttamo.</p>



<p class="bodytext">‘‘Byattena bhikkhunā paṭibalenā’’ti ettha byattapaṭibalānaṃ visesaṃ dassetuṃ vuttaṃ ‘‘byatto nāmā’’tiādi. Tattha yassa sāṭṭhakathaṃ vinayapiṭakavācuggataṃ pavattati, ayaṃ <span class="bld">byatto</span> nāmāti yojanā<a name="V1.0197"></a>. <span class="bld">Tasmi</span>nti vinayapiṭakaṃ vācuggatabhikkhumhi. <span class="bld">Yassā</span>ti bhikkhuno. <span class="bld">Suggahita</span>nti sāṭṭhakathāya suṭṭhu gahitaṃ. <span class="bld">Ayampī</span>ti pisaddo purimabhikkhuṃ apekkhati. <span class="bld">Imasmiṃ atthe</span>ti imasmiṃ vatthumhi, imasmiṃ visayeti attho. Byatirekānvayavasena <span class="bld">paṭibalaṃ</span> dassento āha ‘‘yo panā’’tiādi. Yo pana na sakkotīti sambandho. Kasmāti āha ‘‘kāsasosasemhādinā vā’’tiādi. Tattha kāso ca soso ca semho ca, te ādayo yassa gelaññassāti <span class="bld">kāsasosasemhādi,</span> ādisaddena eḷamūgādayo saṅgaṇhāti. Oṭṭho ca danto ca jivhā ca, tā ādayo yesaṃ tāluādīnanti <span class="bld">oṭṭhadantajivhādayo,</span> tesaṃ. <span class="bld">Padabyañjanehī</span>ti padaakkharehi. <span class="bld">Byañjana</span>saddo hettha akkharavācako. <span class="bld">Hāpetī</span>ti galattā hāpeti. <span class="bld">Aññathā vā vattabba</span>nti aññena sithilādinā ākārena vā vattabbaṃ. <span class="bld">Aññathā vadatī</span>ti aññena dhanitādiākārena vadati. <span class="bld">Tabbiparīto</span>ti tassa apaṭibalassa viparīto bhikkhūti sambandho. <span class="bld">Tato</span>ti jānāpetabbato. <span class="bld">Ya</span>nti yaṃ ākāraṃ dhātukammametaṃ, <span class="bld">saṅgho</span>ti kāritakammametaṃ. Idha kāritakammaṃ kito vadati.</p>



<p class="bodytext"><a name="para71"></a><span class="paranum">71</span>. <span class="bld">Upasampannasamanantarā</span>ti ettha upasampannassa samanantarāti atthaṃ nivārento āha ‘‘upasampanno hutvāva samanantarā’’ti. Evasaddena cirakālaṃ <a name="M0.0227"></a> nivatteti. <span class="bld">Ullumpatū</span>ti ettha upubbalupadhātuyā upasaggavasena vā atthātisayavasena vā dhātūnamanekatthattā idha upubbadharadhātuyā atthe vattatīti dassento āha <span class="bld">‘‘uddharatū’’</span>ti. Uṭṭhāpetvā, ukkhipitvā vā dharatūti attho. Tamevatthaṃ dassento āha ‘‘akusalā’’tiādi. Tattha ‘‘akusalā vuṭṭhāpetvā’’ti iminā sahāvadhinā utyūpasaggassa atthaṃ dasseti. ‘‘Kusale patiṭṭhāpetū’’ti iminā sahādhārena dharadhātussa atthaṃ dasseti. Utyūpasaggassa ukkhipanatthaṃ dassento āha ‘‘sāmaṇerabhāvā vā uddharitvā’’ti. ‘‘Paṭiccā’’ti iminā <span class="bld">upādāyā</span>ti ettha samīpe ādiyitvāti saddatthamagahetvā saṅketatthavasena pākaṭattā tassa saṅketatthaṃ dasseti, adhippāyatthaṃ dassetīti attho.</p>



<p class="bodytext"><a name="para73"></a><span class="paranum">73</span>. <span class="bld">Adhiṭṭhitā</span>ti ettha adhi niccavasena ṭhāti pavattatīti adhiṭṭhitāti vacanatthaṃ dassento āha ‘‘niccappavattinī’’ti. Kasmā cattāro paccayā nissayāti vuttāti āha ‘‘yasmā’’tiādi. ‘‘Cattāro’’tiādinā cattāro paccaye nissāya attabhāvo seti pavattatīti <span class="bld">nissāyā</span>ti avuttakammatthaṃ dasseti.</p>



<p class="subhead">18. Ācariyavattakathā</p>



<p class="bodytext"><a name="para75"></a><span class="paranum">75</span>. <span class="bld">Kintāya</span>nti <a name="V1.0198"></a> ettha ekāralopavasena sandhi hotīti āha ‘‘kiṃte aya’’nti. ‘‘Ovaditabboti’’iminā <span class="bld">ovadiyo</span>ti ettha ṇyapaccayassa kammatthaṃ dasseti. <span class="bld">‘‘Tadatthāyā’’</span>ti iminā ‘‘yadidaṃ gaṇabandhika’’nti uttaravākye yaṃsaddaṃ disvā pubbavākye taṃsaddaṃ ñāpeti, tassa bāhullassa atthāyāti attho.</p>



<p class="bodytext"><a name="para76"></a><span class="paranum">76</span>. <span class="bld">So</span>ti pasūro paribbājako. <span class="bld">Tenā</span>ti udāyittherena. <span class="bld">Sahadhammika</span>nti saha dhammena kāraṇena. Byatto tāva pubbe vuttalakkhaṇo hotu, paṭibalo pana kathaṃ ñātabboti āha ‘‘yo panā’’tiādi<a name="M0.0228"></a>. Yo pana sakkotīti sambandho. <span class="bld">Cā</span>ti saccaṃ. <span class="bld">Eta</span>nti paṭibalattaṃ, ‘‘pañcahi…pe… vinetu’’ntivacanaṃ vā.</p>



<p class="bodytext"><a name="para77"></a><span class="paranum">77</span>. <span class="bld">Titthiyapakkhasaṅkantesū</span>ti titthiyasaṅkhātaṃ sāsanassa paṭipakkhaṃ saṅkamantesu. <span class="bld">Ācārasamācārasikkhāpanaka</span>nti ativiya caritabbaṃ ābhisamācārikasīlaṃ sikkhāpanakaṃ. Iminā ācāraṃ sikkhāpetīti <span class="bld">ācariyo</span>ti vacanatthaṃ dasseti. <span class="bld">Nāmamattamevā</span>ti ‘‘ācariyo’’ti vā ‘‘antevāsiko’’ti vā nāmamattameva. <span class="bld">Nāna</span>nti upajjhāyato vā saddhivihārikato vā nānaṃ.</p>



<p class="subhead">20. Paṇāmanākhamāpanākathā</p>



<p class="bodytext"><a name="para80"></a><span class="paranum">80</span>. Yaṃ lakkhaṇaṃ vuttanti sambandho. Nissayantevāsikena kātabbanti yojanā. <span class="bld">Pabbajjāupasampadādhammantevāsikehī</span>ti pabbajjantevāsikena ca upasampadantevāsikena ca dhammantevāsikena ca. <span class="bld">Etesa</span>nti pabbajjāupasampadādhammantevāsikānaṃ. <span class="bld">Etesū</span>ti etesu tīsu antevāsikesu. <span class="bld">Ācariyassā</span>ti pabbajjantevāsiko pabbajjācariyassa, upasampadantevāsiko upasampadācariyassāti attho. <span class="bld">Samīpe</span>ti nissayācariyassa ca dhammācariyassa ca āsanne. <span class="bld">Tasmā</span>ti yasmā antevāsikena ācariyamhi sammā vattitabbaṃ, tasmā. <span class="bld">Ācariyenāpī</span>ti nissayapabbajjā upasampadā dhammācariyenāpi. Ovādācariyo tesu saṅgahaṃ gacchati. <span class="bld">Tesū</span>ti catūsu antevāsikesu.</p>



<p class="subhead">22. Nissayapaṭippassaddhikathā</p>



<p class="subhead">Āṇattivinicchayo</p>



<p class="bodytext"><a name="para83"></a><span class="paranum">83</span>. ‘‘Nissayapaṭipassaddhīsū’’ti <a name="V1.0199"></a> samūhādhāro. ‘‘Upajjhāyo pakkanto vātiādīsū’’ti avayavādhāro. ‘‘Vippavasitukāmo’’ti iminā nirālayabhāvaṃ dasseti. <span class="bld">Evaṃ gate</span>ti evaṃ upajjhāye gateti yojanā. <span class="bld">Aññadāpī</span>ti aññasmimpi kāle. Upajjhāyena pavāsitakāleti attho. <span class="bld">Ekasambhogaparibhogo</span>ti attanā vā upajjhāyena vā eko paccayasambhogo ca dhammaparibhogo ca. <span class="bld">Ekadivasampī</span>ti pisaddo <a name="M0.0229"></a> garahattho, dvihādikaṃ pana pagevāti attho. <span class="bld">Parihāro natthī</span>ti āpattiparihāro natthi, āpattiyā pariharaṇaṃ apanayanaṃ natthīti adhippāyo. <span class="bld">Lajjī pesalo</span>ti lajjī hutvā piyasīlo bhikkhūti sambandho. <span class="bld">Tadahevā</span>ti tasmiṃ upajjhāyassa pakkantaahani eva. <span class="bld">Tathā</span>ti yathā ‘‘upajjhāyo lahuṃ āgamissatī’’ti pucchati, tathā ‘‘ahaṃ lahuṃ āgamissāmī’’ti vuttanti attho. <span class="bld">Sace vadatī</span>ti sace ācariyo vadatīti yojanā. <span class="bld">Assā</span>ti bhikkhussa. <span class="bld">Sabhāgata</span>nti lajjipesalabhāvaṃ.</p>



<p class="bodytext"><span class="bld">Yāva āgamanā</span>ti upajjhāyassa yāva āgamanā. <span class="bld">Na</span>nti upajjhāyaṃ. ‘‘Vāsentiyevā’’tipade kāritakammaṃ. <span class="bld">Tatthā</span>ti upajjhāyassa gataṭṭhāne. <span class="bld">Tenā</span>ti upajjhāyena. <span class="bld">Pavattī</span>ti pavattanaṃ. Nadīpūrena vā upaddutoti sambandho. Nadīpūrattā udakosakkanaṃ āgameti, corādīnaṃ upaddutattā sahāye pariyesati. <span class="bld">So</span>ti upajjhāyo.</p>



<p class="bodytext">‘‘Nissayapaṇāmanā’’ti iminā āṇāpanaṃ <span class="bld">āṇattī</span>ti vacanatthena nissayapaṇāmanā āṇattīti vuccatīti dasseti. <span class="bld">Nissayapaṇāmanā</span>ti nissayassa upajjhācariyassa paṇāmanā. Tasmā paṇāmito hotīti sambandho. ‘‘Āpucchītiādinā’’ti ettha ādisaddena ‘‘mā maṃ susānagamanaṃ āpucchī’’tiādayo saṅgaṇhāti. <span class="bld">Tenā</span>ti saddhivihārikena. <span class="bld">Khamāpetabbo</span>ti titikkhāpetabbo.</p>



<p class="bodytext"><span class="bld">Tāvā</span>ti mahātherehi, mahātherānaṃ vā paṭhamaṃ. <span class="bld">Aññatthā</span>ti upajjhāyassa vihārato aññaṃ vihāraṃ. <span class="bld">Appevā</span>ti api eva nāma khameyyāti yojanā. <span class="bld">Tatrevā</span>ti aññattheva. <span class="bld">Dubbhikkhādidosenā</span>ti ettha ādisaddena ñātiviyogādidoso gahetabbo. <span class="bld">Taṃyevā</span>ti attanā vasitaṃ tameva ṭhānaṃ. <span class="bld">Aññassā</span>ti upajjhāyato aññassa bhikkhussāti sambandho. Iminā upajjhāyena pariccattattā upajjhāyasamodhāne nissayapaṭippassaddhi natthīti dīpeti.</p>



<p class="subhead">Samodhānavinicchayo</p>



<p class="bodytext"><span class="bld">Āpucchitvā</span>ti =00 <a name="M0.0230"></a> antevāsikaṃ āpucchitvā. <span class="bld">Tatrāpī</span>ti ācariyantevāsikesupi. <span class="bld">Kadā</span>ti kasmiṃ kāle. <span class="bld">Sāyanhe vā rattiṃvā</span>ti ajja sāyanhe vā rattiṃ vā. <span class="bld">Taṃkhaṇeyevā</span>ti tasmiṃ sampaṭicchanakkhaṇeyeva.</p>



<p class="bodytext"><span class="bld">So cā</span>ti antevāsiko ca. <span class="bld">Tato</span>ti gāmato. <span class="bld">Sugato</span>ti suṭṭhu gato, nissayo paṭippassambhatīti adhippāyo. <span class="bld">Athāpī</span>ti puna ca paraṃ. Āpucchitvā pakkamane vinicchayaṃ dassetvā āpucchitvā pakkamane taṃ dassento āha ‘‘ācariyaṃ anāpucchā’’tiādi. <span class="bld">Upacārasīmātikkame</span>ti upacārasīmāya atikkame sati, atikkamanahetu vāti yojanā. Ettha ca <span class="bld">upacārasīmā</span> nāma parikkhittassa vihārassa parikkhepoyeva, aparikkhittassa parikkhepārahaṭṭhānaṃ.</p>



<p class="bodytext"><span class="bld">Sāyanhe vā rattibhāge vā</span>ti ajja sāyanhe vā rattibhāge vā. <span class="bld">Sve</span>ti suve.</p>



<p class="bodytext"><span class="bld">Bahisīma</span>nti upacārasīmato bahi. <span class="bld">Tato</span>ti bahisīmato. <span class="bld">Dvinnaṃ leḍḍupātāna</span>nti antevāsikato dvinnaṃ leḍḍupātānaṃ. <span class="bld">Atikkamitvā</span>ti upacārasīmato bahi antevāsikasaddhivihārikānaṃ vasanaṭṭhānato atikkamitvā.</p>



<p class="bodytext"><span class="bld">Muccitukāmo</span>ti antevāsikamhā muccitukāmo eva. <span class="bld">Paṇāmetī</span>ti kāyavācāhi paṇāmeti. <span class="bld">Sālayo</span>ti ācariye sāpekkho. ‘‘Nirālayo’’ti vatvā tassa atthaṃ dassetuṃ vuttaṃ ‘‘na dānī’’tiādi. <span class="bld">Evampī</span>ti dhure nikkhittepi. Ubhinnaṃ dhuranikkhepe sati, dhuranikkhepahetu vā paṭippassambhatīti yojanā. Paṇāmitena paṭipajjitabbanti sambandho.</p>



<p class="bodytext">Vuttamevatthaṃ vitthārento āha ‘‘sace hī’’tiādi. <span class="bld">Ācariya</span>nti nissayācariyaṃ. Cetiyaṃ vā vandantaṃ upajjhāyanti sambandho, maggappaṭipannaṃ vā upajjhāyanti yojanā. <span class="bld">Dūrattā</span>ti dūrabhāvato. <span class="bld">Uparipāsāde</span>ti pāsādassa upari. <span class="bld">Ta</span>nti upajjhāyaṃ. Nisinnaṃ upajjhāyanti sambandho.</p>



<p class="bodytext">Savanavasena <a name="M0.0231"></a> samodhāne vinicchayo evaṃ veditabboti yojanā. Upajjhāyassa saddanti sambandho.</p>



<p class="subhead">23. Upasampādetabbapañcakakathā</p>



<p class="bodytext"><a name="para84"></a><span class="paranum">84</span>. Idāni =01 yaṃ lakkhaṇaṃ vuttanti sambandho. <span class="bld">Saṅkhepato</span>ti aṅgāni anuddharitvā samāsato. <span class="bld">Tatthā</span>ti yaṃ ‘‘pañcahi bhikkhave aṅgehi samannāgatena bhikkhunā’’tiādimāha, tattha. <span class="bld">Aguṇaṅgehī</span>ti guṇavirahitehi aṅgehi. <span class="bld">So</span>ti bhikkhu. <span class="bld">Na upasampādetabba</span>nti ettha kammavācācariyena hutvā na upasampādetabbanti āsaṅkā bhaveyyāti āha ‘‘upajjhāyena hutvā na upasampādetabba’’nti. <span class="bld">Etthā</span>ti etesu pañcakesu. <span class="bld">Ādīsū</span>ti ettha pubbo nidassanattho itisaddo lopo hoti. Itiādīsūti hi attho. <span class="bld">Ayuttavasenā</span>ti ananurūpavasena. <span class="bld">Yo</span>ti bhikkhu. <span class="bld">Hī</span>ti saccaṃ, yasmā vā. Pare ca samādapetunti sambandho. <span class="bld">Tatthā</span>ti sīlakkhandhādike. <span class="bld">Pariharatī</span>ti parisaṃ parissayato harati apaneti. <span class="bld">Tassā</span>ti bhikkhuno. ‘‘Sīlādīhī’’tipadaṃ ‘‘parihāyatiyevā’’tipade apādānaṃ, ‘‘na vaḍḍhatī’’tipade karaṇaṃ. <span class="bld">Tasmā</span>tiādi laddhaguṇaṃ. <span class="bld">Tenā</span>ti bhikkhunā. Kasmā āpattiaṅgavasena na vuttanti āha ‘‘na hī’’tiādi. <span class="bld">Hī</span>ti yasmā. <span class="bld">Tassevā</span>ti khīṇāsavasseva. <span class="bld">Na vadeyyā</span>ti khīṇāsavānaṃ anabhiratiyā anuppannattā na vadeyya. Yadi na khīṇāsavasseva upajjhāyācariyabhāvo anuññāto, atha kasmā khīṇāsavapañcako vuttoti āha ‘‘yasmā panā’’tiādi. Yasmā na parihāyatīti sambandho.</p>



<p class="bodytext"><span class="bld">Antaggāhikāyā</span>ti sassatucchedasaṅkhātaṃ antaṃ lāmakaṃ gaṇhāti, gaṇhāpetīti vā antaggāhikā, tāya. <span class="bld">Diṭṭhiyā</span>ti micchādiṭṭhiyā. <span class="bld">Yattakaṃ suta</span>nti bhikkhunovādakasikkhāpade (pāci. aṭṭha. 145-147) vuttaṃ yattakaṃ sutaṃ. <span class="bld">Tenā</span>ti sutena ऋ. Yaṃ āpattādi tena jānitabbanti yojanā.</p>



<p class="bodytext"><span class="bld">Āpattiṃ</span> <a name="M0.0232"></a> <span class="bld">na jānātī</span>ti ettha āpattiṃ āpannoti na jānātīti atthaṃ dassento āha ‘‘idaṃ nāmā’’tiādi. Tattha ‘‘āpanno’’ti iminā ‘‘āpatti’’ntipadaṃ ‘‘āpanno’’tipāṭhasesena yojetabbanti dasseti.</p>



<p class="bodytext"><span class="bld">Ābhisamācārikāyā</span>ti ettha ubhatovibhaṅgapariyāpannasīlato abhivisesena sammā caritabbanti <span class="bld">ābhisamācāraṃ,</span> khandhakapariyāpannaṃ vattapaṭipattisīlaṃ, taṃ ārabbha paññattā <span class="bld">ābhisamācārikā,</span> khandhakapariyāpannā sikkhā, tāya. <span class="bld">Ādibrahmacāriyakāyā</span>ti ettha maggasaṅkhātassa brahmacariyassa ādi mariyādo ādibrahmacariyo, tasmiṃ pavattā ādibrahmacariyakā =02, ubhatovibhaṅgapariyāpannā sikkhā, tāya. <span class="bld">Sekkhapaṇṇattiya</span>nti sikkhitabbaṭṭhena sikkhā, sā eva bhagavatā paññattattā sekkhapaṇṇatti. Atha vā sikkhanaṃ sikkhā, tāya sikkhanatthāya bhagavatā paññapīyatīti sekkhapaṇṇatti ubhatovibhaṅgapariyāpannasikkhāyeva, tassaṃ. <span class="bld">Abhidhamme</span>ti ettha suttantapāḷito abhi atireko, abhivisiṭṭho vā dhammo abhidhammoti vutte nāmarūpaparicchedakaṃ abhidhammapiṭakanti āha ‘‘nāmarūpaparicchede’’ti. <span class="bld">Abhivinaye</span>ti ettha abhibhavitvā kāyavācaṃ vinetīti abhivinayo, abhibhavitvā kāyavācaṃ vineti ettha, etenāti vā abhivinayoti vutte vinayapiṭakanti āha ‘‘sakale vinayapiṭake’’ti. <span class="bld">Sabbatthā</span>ti sabbesu padesu, sabbesaṃ vā padānaṃ. Attho daṭṭhabboti yojanā. ‘‘Kāraṇenā’’ti ettha kāraṇasaddena <span class="bld">‘‘dhammato’’</span>ti ettha dhammasaddassa sabhāvatthādayo nivāretvā kāraṇatthataṃ dīpeti, enasaddena topaccayassa visesanatthaṃ. <span class="bld">Itī</span>ti evaṃ yathāvuttanayenāti attho. <span class="bld">Catutthe</span>ti catutthapañcake. Catutthapañcakato tīṇi padāni, pañcamapañcakato dve padāni gahetvā pañcakaṃ katvā vuttaṃ ‘‘cattāro pañcakā’’ti. Aṭṭhasu pañcakesūti sambandho.</p>



<p class="centered">Iti soḷasapañcakavinicchaye yojanā samattā.</p>



<p class="subhead">24. Upasampādetabbachakkakathā</p>



<p class="bodytext"><a name="para85"></a><span class="paranum">85</span>. <span class="bld">Ta</span>nti <a name="M0.0233"></a> ūnadasavassapadaṃ. <span class="bld">Sabbatthā</span>ti sabbesu chakkesu. <span class="bld">Tatthā</span>ti chakkesu. ‘‘Pātimokkhāni vitthārenā’’ti vuttattā vibhaṅgavasena gahetabbānīti āha ‘‘ubhatovibhaṅgavasena vuttānī’’ti. Mātikāvibhaṅgavasena suṭṭhu vibhajitabbānīti <span class="bld">suvibhattāni,</span> vācuggatavasena sundarā pavatti etesanti <span class="bld">suppavattīni,</span> suttato anubyañjanato suṭṭhu vinicchitabbānīti <span class="bld">suvinicchitabbānī</span>ti atthaṃ dassento āha ‘‘mātikāvibhaṅgavasenā’’tiādi.</p>



<p class="subhead">25. Aññatitthiyapubbavatthukathā</p>



<p class="bodytext"><a name="para86"></a><span class="paranum">86</span>. <span class="bld">Yo panā</span>ti yo pana aññatitthiyapubbo. <span class="bld">Aññopī</span>ti pasūrato aparopi. <span class="bld">Idhā</span>ti imasmiṃ sāsane. <span class="bld">Tasmi</span>nti aññatitthiyapubbe. <span class="bld">Tatthā</span>ti ‘‘yo so bhikkhave aññopī’’tiādivacane. <span class="bld">Aya</span>nti parivāso. <span class="bld">Naggaparibbājakassevā</span>ti vatvā tassa bhedaṃ dassetuṃ vuttaṃ ‘‘ājīvakassa vā acelakassa vā’’ti. Tattha <span class="bld">ājīvako</span> upari ekameva vatthaṃ upakacchake pavesetvā paridahati, heṭṭhā naggo. <span class="bld">Acelako</span> pana sabbena sabbaṃ naggoyeva. <span class="bld">Sopī</span>ti =03 naggaparibbājakopi. <span class="bld">Vālakambalādīna</span>nti vālena kataṃ kambalaṃ, ādisaddena kesakambalādayo saṅgaṇhāti. <span class="bld">Assā</span>ti paribbājakassa. <span class="bld">Aññassā</span>ti naggaparibbājakato aparassa. <span class="bld">Paṇḍaraṅgādikassā</span>ti paṇḍaraṃ setavatthaṃ aṅge sarīre etassatthīti <span class="bld">paṇḍaraṅgo,</span> ādisaddena nīlaṅgādayo saṅgaṇhāti.</p>



<p class="bodytext"><span class="bld">Eva</span>nti iminā kesamassuoropanādinā. Pabbājentehi bhikkhūhīti sambandho. <span class="bld">Tasmi</span>nti aññatitthiyapubbe, nisinneyevāti yojanā. Anādare cetaṃ bhummavacanaṃ. <span class="bld">Tassā</span>ti aññatitthiyapubbassa. <span class="bld">Nayime</span>ti na ime, bhikkhūti sambandho. <span class="bld">Ta</span>nti aññatitthiyapubbaṃ.</p>



<p class="bodytext"><a name="para87"></a><span class="paranum">87</span>. ‘‘Evaṃ kho…pe… anārādhako’’ti ayaṃ kathā mātikāti yojanā. <span class="bld">Assā</span>ti aññatitthiyapubbassa. <span class="bld">Tassevā</span>ti tassāyeva mātikāya. <span class="bld">Tatthā</span>ti vibhaṅge. <span class="bld">Atikālenā</span>ti ettha bhattakiccaṃ katvā vattakaraṇavelāyeva atikālo nāmāti dassento āha <a name="M0.0234"></a> ‘‘vattakaraṇavelāyamevā’’ti. Iminā bhummatthe karaṇavacanantipi dasseti. <span class="bld">Tatthevā</span>ti kulagharesuyeva. <span class="bld">Aññadatthū</span>ti ekaṃsena, ‘‘karonto’’ti iminā pāṭhasesaṃ dasseti. Evampi karonto aññatitthiyapubboti yojanā. ‘‘Sampādako’’ti iminā <span class="bld">anārādhako</span>ti ettha ārādhasaddassa sādhanatthaṃ dasseti, tosanatthādayo nivatteti.</p>



<p class="bodytext">Ajjhācāratthikā visanti pavisanti etthāti <span class="bld">vesiyā,</span> sobhaṇarūpasaṅkhātaṃ vesaṃ dhāretīti vā <span class="bld">vesiyā</span>. Tena vuttaṃ ‘‘sulabhajjhācārā’’tiādi. Āmisoyeva kiñjakkho appamattakaṭṭhenāti <span class="bld">āmisakiñjakkho,</span> visesanaparapado. Atha vā āmiso ca tato añño kiñjakkho ca <span class="bld">āmisakiñjakkhaṃ,</span> tassa sampadānaṃ <span class="bld">āmisakiñjakkhasampadānaṃ. Kiñjakkha</span>saddo kesarasseva mukhyato vācako, appamattakassa pana rūḷhīvasena. <span class="bld">Vidhavā</span>ti ettha dhavasaddo patinoyeva vācako, na rukkhavisesassāti dassento āha ‘‘matapatikā vā’’tiādi. Imehi padehi matavasena vā pavutthavasena vā vigato dhavo etāsaṃ, dhavena vā vigatāti <span class="bld">vidhavā</span>ti vacanatthaṃ dasseti. <span class="bld">Tā</span>ti vidhavā. Yobbanapattattā vā yobbanātītattā vā thullā mahantā kumārikāti <span class="bld">thullakumārikā</span>ti dassento āha ‘‘yobbanapattā’’tiādi. <span class="bld">Paṇḍakā</span>ti ettha āsittapaṇḍakādīsu pañcasu paṇḍakesu napuṃsakapaṇḍakovādhippetoti āha ‘‘napuṃsakā’’ti. <span class="bld">Samānapabbajjā</span>ti bhikkhūhi samānapabbajjā. <span class="bld">Tato</span>ti vissāsato.</p>



<p class="bodytext"><span class="bld">Tatthā</span>ti vesiyādīsu. <span class="bld">Tāsa</span>nti vesiyānaṃ. <span class="bld">So</span>ti aññatitthiyapubbo. <span class="bld">Sabbatthā</span>ti sabbesu =04 vidhavādīsu. Gantabbataṃ dassento āha ‘‘sace panā’’tiādi. <span class="bld">Tathā</span>ti yathā gantabbattaṃ vuttaṃ, tathā.</p>



<p class="bodytext"><span class="bld">Uccāvacānī</span>ti ettha uddhaṃ cayati vaḍḍhatīti <span class="bld">uccaṃ,</span> cayato avagato viyogoti <span class="bld">avacaṃ</span>. Uccañca avacañca <span class="bld">uccāvacānī</span>ti vacanatthena mahantakhuddakatthoti āha ‘‘mahantakhuddakānī’’ti. ‘‘Kammānī’’ti iminā ‘‘karaṇīyānī’’tipadassa sarūpaṃ dasseti. Taṃdassanena ca kattabbānīti <span class="bld">karaṇīyānī</span>ti vacanattho kātabbo. <span class="bld">Tatthā</span>ti mahantakhuddakesu kammesu<a name="M0.0235"></a>. <span class="bld">Tattha na dakkho</span>ti ettha tasaddassa visayaṃ dassetuṃ vuttaṃ ‘‘tesu tesu navakammesū’’ti. ‘‘Uṭṭhānavīriyasampanno’’ti iminā natthi alaso kosajjaṃ etassāti <span class="bld">analaso</span>ti vacanatthaṃ dasseti. <span class="bld">Tatrā</span>ti ettha trapaccayo sattamyatthe vicchājotakoti āha ‘‘tesu tesū’’ti. ‘‘Ṭhānuppattikāya vīmaṃsāyā’’ti vuttavacanassatthaṃ dassento āha ‘‘idameva’’ntiādi. ‘‘Tasmiṃyeva khaṇe uppannapaññāyā’’ti iminā ‘‘ṭhānuppattikāyā’’ti ettha <span class="bld">ṭhāna</span>saddo taṅkhaṇatthoti dasseti. <span class="bld">Alaṃ kātu</span>nti ettha <span class="bld">alaṃ</span>saddo bhūsanavāraṇapariyattasaṅkhātesu tīsu atthesu pariyattatthoti āha ‘‘kātuṃ samattho’’ti.</p>



<p class="bodytext"><span class="bld">Tibbacchando</span>ti tikhiṇachando. ‘‘Balavacchando’’ti iminā adhippāyatthaṃ dasseti. <span class="bld">Lokiyasamādhibhāvanāyā</span>ti lokiyāya aṭṭhasamāpattisaṅkhātāya samādhibhāvanāya.</p>



<p class="bodytext"><span class="bld">Idhāgato</span>ti imasmiṃ sāsane āgato. <span class="bld">Titthāyatanasāmikassā</span>ti taranti uplavanti sattā ummujjanimujjaṃ karonti etthāti <span class="bld">titthaṃ,</span> dvāsaṭṭhi diṭṭhiyo. Tameva āyatanaṃ diṭṭhigatikānanti <span class="bld">titthāyatanaṃ</span>. Atha vā titthametesamatthīti <span class="bld">titthino,</span> tesamāyatanaṃ titthāyatanaṃ, tassa sāmiko titthāyatanasāmiko, tassa. <span class="bld">Tassa diṭṭhiyā</span>ti ettha <span class="bld">diṭṭhi</span>saddo laddhipariyāyoti āha ‘‘tassa santakāya laddhiyā’’ti. Kasmā sā laddhi ‘‘khantī’’ti ca ‘‘rucī’’ti ca ‘‘ādāyo’’ti ca vuccatīti āha ‘‘idānī’’tiādi. Sāyeva laddhi khamati ceva ruccati ca gahitā cāti yojanā. <span class="bld">Tassa titthakarassā</span>ti katvatthe sāmivacanaṃ. <span class="bld">Tassā</span>ti titthāyatanasāmikassa. <span class="bld">Bhaññamānāyā</span>ti bhaṇiyamānāya. <span class="bld">Anabhiraddho</span>ti ettha anabhirādhito aparitositacittoti atthaṃ dassento āha ‘‘aparipuṇṇasaṅkappo, no paggahitacitto’’ti. <span class="bld">Yadida</span>nti yaṃ idaṃ ‘‘anattamanatta’’nti vā ‘‘attamanatta’’nti vā sambandho. Iminā ‘‘ida’’ntipadassa aniyamaṃ dasseti. <span class="bld">Ime</span>ti bhikkhū. Yañca anattamanattanti yojanā. <span class="bld">Tassevā</span>ti aññatitthiyapubbassa <a name="M0.0236"></a> eva anattamanattanti sambandho. <span class="bld">Ida</span>nti dve attamanattāni, dve anattamanattānīti catubbidhaṃ idaṃ dhammajātaṃ. <span class="bld">Saṅghāṭanīya</span>nti saṅghaṭitabbaṃ, sannicayaṃ kātabbanti attho. ‘‘Anārādhake’’tiādinā <span class="bld">anārādhanīyasmi</span>nti =05 ettha na ārādheti vattaṃ anena kammenāti <span class="bld">anārādhanīya</span>nti vacanatthaṃ dasseti. <span class="bld">Ida</span>nti catubbidhaṃ. <span class="bld">Liṅga</span>nti kāraṇaṃ. <span class="bld">Lakkhaṇa</span>nti cihanaṃ. <span class="bld">Ito</span>ti aṭṭhaṅgato nīhaṭenāti sambandho. <span class="bld">Vuttavipallāsenā</span>ti kaṇhapakkhe vuttaviparītena.</p>



<p class="bodytext">Sukkapakkhe aṭṭhaṅgāni samodhānetvā dassento āha ‘‘nātikālena gāmapavesanaṃ nātidivā paṭikkamana’’ntiādi. Kaṇhapakkhepi iminā nayena aṭṭhaṅgāni samodhānetabbāni. ‘‘Paritosako’’ti iminā <span class="bld">ārādhaka</span>saddassa tosanatthaṃ dasseti. Heṭṭhā pana ‘‘sampādako’’ti vuttattā sādhanatthaṃ dassetīti daṭṭhabbaṃ.</p>



<p class="bodytext"><span class="bld">Upasampadamāḷakepī</span>ti upasampādaṭṭhāne ekakūṭayutte anekakoṇe patissayavisesepi. So hi ekakūṭaṃ katvā anekehi koṇehi malīyati vibhūsīyatīti <span class="bld">māḷo</span>ti vuccati. ‘‘Cattāro māse parivasitabba’’ntivacanaṃ asadisūpamāya pākaṭaṃ karonto ‘‘yathā panā’’tiādimāha. <span class="bld">Hī</span>ti saccaṃ. <span class="bld">Assā</span>ti aññatitthiyapubbassa. Parivasanto aññatitthiyapubboti sambandho. <span class="bld">Antarā</span>ti catumāsassa abbhantare. <span class="bld">Kuppanasabhāvo</span>ti nassanasabhāvo. <span class="bld">Pariggaṇhātī</span>ti paricchinditvā gaṇhāti. <span class="bld">Nāmarūpaṃ vavatthapetī</span>ti ‘‘idaṃ nāmaṃ, idaṃ rūpa’’nti vavatthapeti. <span class="bld">Lakkhaṇa</span>nti namanaruppanalakkhaṇaṃ, aniccādilakkhaṇaṃ vā. Sotāpattimaggassa diṭṭhivicikicchāpahānaṃ sandhāya vuttaṃ ‘‘samūhatāni…pe… salla’’nti. <span class="bld">Abbuḷha</span>nti āvahiyitthāti abbuḷhaṃ, uddhaṃ vahiyitthāti attho. Ātyūpasaggo hi uddhaṅgamattho. <span class="bld">Taṃdivasamevā</span>ti tasmiṃ sotāpattimaggassa paṭilabhanadivaseyeva. Bhummatthe cetaṃ upayogavacanaṃ. <span class="bld">Tadahevā</span>ti tasmiṃ sotāpannabhavanaahani eva.</p>



<p class="bodytext"><span class="bld">Tassā</span>ti aññatitthiyapubbassa. Pāḷiyaṃ pattassa anāgatattā vuttaṃ ‘‘pattampi tathevā’’ti. Yathā upajjhāyamūlakaṃ cīvaraṃ pariyesitabbaṃ, pattampi tathevāti <a name="M0.0237"></a> attho. <span class="bld">Ida</span>nti pattacīvaraṃ. <span class="bld">Imassā</span>ti aññatitthiyapubbassa. <span class="bld">Aññe</span>ti upajjhāyato apare. <span class="bld">Tehipī</span>ti aññehipi. <span class="bld">Vilomā</span>ti paṭilomā. <span class="bld">Āyatta</span>nti adhīnaṃ. <span class="bld">Āyattajīvikattā</span>ti aññatitthiyapubbassa upajjhāyena āyattajīvikattā. <span class="bld">Tassā</span>ti upajjhāyassa. <span class="bld">Vacanakaro</span>ti vacanaṃ karo. Vākyepi samāsepi vacanasaddassa ‘‘tassā’’ti padameva apekkhattā ‘‘vacanakaro’’ti samāso hoti. Eseva nayo ‘‘upajjhāyena āyattajīvakattā’’ti etthāpi. <span class="bld">Tenā</span>ti vacanakarahetunā.</p>



<p class="bodytext"><span class="bld">Aggiparicaraṇakā</span>ti =06 aggipūjakā. Iminā aggiṃ paricarantīti <span class="bld">aggikā</span>ti vacanatthaṃ dasseti. <span class="bld">Tāpasā</span>ti jaṭādharā. Te hi yasmā jaṭā ca tapo ca etesamatthi, tasmā ‘‘jaṭilā’’ti ca ‘‘tāpasā’’ti ca vuccanti. <span class="bld">Ete</span>ti jaṭilakā. ‘‘Kiriyaṃ na paṭibāhantī’’ti vuttavacanassa atthaṃ dassento āha ‘‘atthi kammaṃ, atthi kammavipāko’’ti. <span class="bld">Etadeva pabbajja</span>nti etaṃ eva tāpasapabbajjaṃ. <span class="bld">Etesa</span>nti jaṭilānaṃ. <span class="bld">Sāsane</span>ti buddhassa sāsane. <span class="bld">Tesa</span>nti ñātīnaṃ, imaṃ parihāranti sambandho. <span class="bld">Te</span>ti ñātayo. <span class="bld">Hī</span>ti saccaṃ, yasmā vā. <span class="bld">Ñātiseṭṭhassā</span>ti ñātiyeva seṭṭho, ñātīnaṃ vāti ñātiseṭṭho, tassa, buddhassāti sambandho.</p>



<p class="subhead">26. Pañcābādhavatthukathā</p>



<p class="bodytext"><a name="para88"></a><span class="paranum">88</span>. <span class="bld">Magadhesū</span>ti ettha bahuvacanapadena vuttattā janapadassa nāmanti āha ‘‘magadhanāmake janapade’’ti. <span class="bld">Amanussānañcā</span>ti manussehi aññasattānañca. Ussannasaddo ca ussadasaddo ca vuḍḍhippattapariyāyoti āha ‘‘ussannā vuḍḍhippattā’’ti. ‘‘Phātippattā’’ti iminā tamevatthaṃ dasseti. <span class="bld">Tehī</span>ti kuṭṭhādīhi pañcahi ābādhehi.</p>



<p class="bodytext"><span class="bld">Tatthā</span>ti kuṭṭhādīsu pañcasu ābādhesu. Ābādhikaṃ ābhuso bādhati pīḷetīti <span class="bld">ābādho,</span> aṅgapaccaṅgaṃ kuṭati chindatīti <span class="bld">kuṭṭhaṃ</span>. ‘‘Rattakuṭṭhaṃ vā’’tiādīsu vāsaddena setakuṭṭhādīnipi saṅgaṇhāti. <span class="bld">Kīṭibha daddu khajju ādippabhedampī</span>ti kīṭibho ca daddu ca khajju ca kīṭibhadaddukhajjuyo<a name="M0.0238"></a>, tā ādayo yesaṃ kuṭṭhānanti kīṭibhadaddukhajjuādayo, tesaṃ pabhedo kīṭibhadaddu khajjuādippabhedo, tampi. Tattha <span class="bld">kīṭibho</span>ti kīṭa ibhoti padavibhāgo kātabbo. Tattha <span class="bld">kīṭo</span>ti kimi. Iminā kīṭakulāvakaṃ ‘‘kīṭo’’ti gahetabbaṃ, kīṭo viyāti <span class="bld">kīṭo,</span> kuṭṭhaviseso. <span class="bld">Ibho</span>ti gajo. Iminā gajassa sabalaṃ ‘‘ibho’’ti gahetabbaṃ. Ibho viyāti <span class="bld">ibho,</span> kuṭṭhaviseso. Kīṭoyeva ibho <span class="bld">kīṭibho,</span> kuṭṭhābādhaviseso, yaṃ loke <span class="bld">‘‘kuṭṭābādha viseso’’</span>iti voharanti. <span class="bld">Daddū</span>ti kacchu. Sā hi sarīraṃ daṃsati vidaṃsati, hiṃsatīti vā <span class="bld">daddu</span>ti vuccati. Ekassa dakārassa rakāraṃ katvā ‘‘daddu’’tipi pāṭho. Yaṃ loke <span class="bld">‘‘pve?’’</span>Iti voharanti. <span class="bld">Khajjū</span>ti kaṇḍuvanaṃ. Tañhi sarīraṃ khajjati byathati khadati, hiṃsatīti vā khajjūti vuccati. Yaṃ loke <span class="bld">‘‘khajja’’</span>iti voharanti. ‘‘Kacchū’’tipi pāṭho, so apāṭho daddusaddena tassa gahitattā. <span class="bld">Ta</span>nti kuṭṭhaṃ. <span class="bld">Pakatipaṭicchannaṭṭhāne</span>ti pakatiyā paṭicchannaṭṭhāne, yathānivatthapārutaṭṭhāneti attho. Iminā visesato paṭicchannaṃ nivatteti. Avaḍḍhanakapakkhe ṭhitaṃ sace hotīti yojanā. <span class="bld">Pakativaṇṇe</span>ti =07 pakatichaviyaṃ. Yathā avaṇā chavi hoti, tathāti attho. Idaṃ vaṇavatthuṃ sandhāya na vuttaṃ.</p>



<p class="bodytext"><span class="bld">Medagaṇḍo</span>ti medo asmiṃ atthīti <span class="bld">medo,</span> gaṇḍati phoṭo bhavatīti <span class="bld">gaṇḍo,</span> medoyeva gaṇḍo medagaṇḍo. Yaṃ loke ‘‘medagaṇḍoiti voharanti. <span class="bld">Kolaṭṭhī</span>ti kolaṃ vuccati badaraphalaṃ, tassa aṭṭhi kolaṭṭhi. Avaḍḍhanakapakkhe ṭhite satīti yojanā. <span class="bld">Sañchavi</span>nti saṃvijjamānachaviṃ, sañjātachaviṃ vā. <span class="bld">Uṇṇigaṇḍā</span>ti uddhaṃ namantīti uṇṇiyo, tāyeva gaṇḍā uṇṇigaṇḍā. Ye loke ‘‘uṇṇigaṇḍā’’ iti voharanti. <span class="bld">Tattha tatthā</span>ti tasmiṃ tasmiṃ sarīrapadese. <span class="bld">Khīrapīḷakā</span>ti khīraṃ ettha atthīti khīrā, tā eva pīḷakā khīrapīḷakā. Yā loke ‘‘khīrapīḷakā’’ iti ca iti ca voharanti. <span class="bld">Tāsū</span>ti pīḷakāsu. Khīrapīḷakā nāma gaṇḍā hontīti sambandho. <span class="bld">Kharapīḷakā</span>ti kharasabhāvā pīḷakā. Kharasabhāvattā tena sattā maraṇampi gacchanti, maraṇamattampi dukkhaṃ. Yā <a name="M0.0239"></a> loke iti ‘‘khīrapīḷakā’’ voharanti. Padumakaṇṇikā nāma gaṇḍā hontīti sambandho. Padumassa kaṇṇikā viya <span class="bld">padumakaṇṇikā</span>. Yā loke <span class="bld">‘‘padumakaṇṇikā’’</span>iti voharanti. Sāsapabījakā nāma gaṇḍāti sambandho. Sāsapassa bījaṃ pamāṇametāsanti <span class="bld">sāsapabījakā</span>. Yā loke ‘‘sāsapabījakā’’ iti voharanti. <span class="bld">Tā sabbā</span>ti sabbā tā pīḷakā, gaṇḍajātiyo vā. <span class="bld">Tāsū</span>ti pīḷakāsu, gaṇḍajātīsu vā.</p>



<p class="bodytext"><span class="bld">Padumapuṇḍarīkapattavaṇṇa</span>nti <span class="bld">padumaṃ</span> nāma rattaṃ, <span class="bld">puṇḍarīkaṃ</span> nāma setaṃ, tesaṃ pupphapattassa vaṇṇaṃ viya vaṇṇametassāti padumapuṇḍarīkapattavaṇṇaṃ, saṅkhakuṭṭhaṃ. Yaṃ loke ‘‘padumapuṇḍarīkapattavaṇṇaṃ, saṅkhakuṭṭhaṃ’’ iti voharanti. <span class="bld">Yenā</span>ti kuṭṭhena. Gunnaṃ sarīraṃ sabalaṃ viya manussānaṃ sarīraṃ sabalaṃ hotīti yojanā. <span class="bld">Tasmi</span>nti kilāse. <span class="bld">Sosabyādhī</span>ti khayarogo. So hi yasmā maṃsalohitādīni sosāpeti, tasmā <span class="bld">soso</span>ti vuccati. Yaṃ loke ‘‘sāṃsa’’ iti ca ‘‘sosabyādhi’’ iti ca voharanti. <span class="bld">Tasmi</span>nti sosabyādhimhi. <span class="bld">Apamāro</span>ti apasmāro. So hi sārato apagatattā ‘‘apamāro’’ti vuccati sakārassa makāraṃ katvā. Yaṃ loke ‘‘apamāra’’ iti ca <span class="bld">‘‘arū?’’</span>Iti ca voharanti. <span class="bld">Tatthā</span>ti dvīsu ummādesu. Ādhāre cetaṃ bhummavacanaṃ. Duttikiccho hotīti sambandho.</p>



<p class="subhead">27. Rājabhaṭavatthukathā</p>



<p class="bodytext"><a name="para90"></a><span class="paranum">90</span>. <span class="bld">Uccinathā</span>ti ettha cidhātuyā vaḍḍhanatthaṃ dassento āha ‘‘vaḍḍhethā’’ti. <span class="bld">Sotāpannattā</span>ti bimbisārarañño =08 sotāpannabhāvato. <span class="bld">Ghātethā</span>ti jīvitā voropetha. <span class="bld">Hanathā</span>ti paharatha. <span class="bld">Tato</span>ti upajjhāyato. Ācariyo seṭṭhoti sambandho. <span class="bld">Tato</span>ti ācariyato. <span class="bld">Ida</span>nti vacanaṃ, āgatanti sambandho. Āhaṃsu vohārikā mahāmattā musāvādenāti yojanā. <span class="bld">Amacco</span>ti sabbarājakiccesu amā saha raññā bhavatīti amacco. <span class="bld">Amā</span>saddo sahatthe nipāto. ‘‘Amā’’ti nipātato bhavatthe accapaccayo <a name="M0.0240"></a> (moggallāne 4.23 sutte). <span class="bld">Mahāmatto</span>ti mahanto mattā issariyā etassāti mahāmatto. <span class="bld">Mattā</span>saddo hettha issariyavācako. <span class="bld">Sevako</span>ti rājānaṃ sevati bhajatīti sevako. <span class="bld">Bhattavetanabhaṭo</span>ti bhattavetanānamatthāya bhaṭo. <span class="bld">Tassā</span>ti rājabhaṭassa. <span class="bld">Puttanattabhātukādayo</span>tiādisaddena bhāgineyyādayo saṅgaṇhāti. <span class="bld">Yo panā</span>ti rājabhaṭo pana. <span class="bld">Niyyātetī</span>ti appeti. <span class="bld">Taṃ ṭhāna</span>nti taṃ rājabhaṭaṭṭhānaṃ. <span class="bld">Yena vā</span>ti kammakārena vā. <span class="bld">Yaṃkammakāraṇā</span>ti yassa kammassa kāraṇā. <span class="bld">Yo vā</span>ti rājabhaṭo vā. <span class="bld">Pabbajassū</span>ti pabbājehi.</p>



<p class="subhead">28. Coravatthukathā</p>



<p class="bodytext"><a name="para91"></a><span class="paranum">91</span>. <span class="bld">Diṭṭhapubbo</span>ti aṅgulimālo pubbe diṭṭho. <span class="bld">Aya</span>nti coro. <span class="bld">So</span>ti aṅgulimālo. Aññesaṃ santikā vacanaṃ suṇantīti yojanā. <span class="bld">Te</span>ti manussā. <span class="bld">Ubbijjantipī</span>ti kāyena ubbijjantipi. <span class="bld">Uttasantipī</span>ti cittena uttasantipi. Aṅgulimālo bhikkhūhi na pabbājito, nanu bhagavatā pana sayaṃ pabbājito, atha kasmā ‘‘na bhikkhave’’ti vuttanti āha ‘‘bhagavā sayaṃ dhammassāmī’’ti. <span class="bld">Dhammassāmī</span>ti ca dhammassa issaro, dhammena vā devamanussānaṃ issaro, adhipatīti attho. Bhikkhūnaṃ akaraṇatthāya bhikkhūnaṃ sikkhāpadanti yojanā. <span class="bld">Tatthā</span>ti ‘‘na bhikkhave’’tiādivacane. ‘‘Dhajaṃ bandhitvā’’tiādinā dhajassa bandhanaṃ dhajabandho, dhajabandho viyāti <span class="bld">dhajabandho,</span> dhajabandho hutvā caratīti <span class="bld">dhajabandho</span>ti vacanatthaṃ dasseti. <span class="bld">Tasmā</span>ti yasmā dhajabandho, tasmā. <span class="bld">Yo</span>ti coro. <span class="bld">Panthaduhanaṃ vā</span>ti panthe duhanaṃ vā. <span class="bld">Paññāyati cā</span>ti ettha casaddo vākyasampiṇḍanattho. Na kevalañhi vicaratiyeva, atha kho paññāyati cāti attho. <span class="bld">Ida</span>nti corakammaṃ. <span class="bld">Rajja</span>nti rājabhāvaṃ. <span class="bld">So</span>ti rājaputto. <span class="bld">Hī</span>ti saccaṃ, yasmā vā. <span class="bld">Tasmi</span>nti rājaputte. <span class="bld">Pubbe</span>ti pubbakāle. <span class="bld">Ta</span>nti coraṃ. <span class="bld">Eva</span>nti iminākārena, jānanti ceti yojanā. <span class="bld">Adissamānā</span>ti attānaṃ apaññāyamānā. Idaṃ sandhicchedādicore <a name="M0.0241"></a> sandhāya vuttaṃ, na ambalabujādicore. <span class="bld">Pacchāpī</span>ti theyyakaraṇato pacchāpi. <span class="bld">Tepī</span>ti corepi.</p>



<p class="bodytext"><a name="para92"></a><span class="paranum">92</span>. <span class="bld">Bhayenā</span>ti bhayato. <span class="bld">Ete panā</span>ti bhikkhū pana. <span class="bld">Laddhābhayattā</span>ti rājato laddho abhayo imehīti laddhābhayā, tesaṃ bhāvo laddhābhayattaṃ, tasmā. <span class="bld">Kārabhedako</span>ti ettha <span class="bld">kāra</span>saddo rukkhavisese =09 ca sakkāre ca bandhanālaye ca pavattati, idha pana bandhanālayeti dassento āha ‘‘kāraṃ vuccati bandhanāgāra’’nti. Bandhanāgārañhi karonti taṃ pavesite jane hiṃsanti etthāti ‘‘kārā’’ti vuccati. <span class="bld">Idhā</span>ti ‘‘kārabhedako’’tipade. Dīpabandhanaṃ vā hotūti yojanā. Imehi padehi na kevalaṃ bandhanāgāraṃyeva kārā nāma hoti, atha kho andubandhanādīnipi kārāyeva nāmāti dasseti. <span class="bld">Yo</span>ti coro. <span class="bld">Etesū</span>ti bandhanesu. <span class="bld">Muñcitvā vā</span>ti rajjubandhanaṃ nibbeṭhetvā vā. Imehi padehi na kevalaṃ kārāya bhindanato eva kārabhedako nāma hoti, atha kho chindanamuñcanavivaraṇehipi kārabhedakoyeva nāmāti dasseti. <span class="bld">Dīpantara</span>nti bandhanadīpato antaraṃ aññaṃ dīpanti attho. Cakkavāḷabandhanaṃ bhinditvā cakkavāḷantaraṃ gato aṭṭhakathāyaṃ na vutto. <span class="bld">So</span>ti nacorako. <span class="bld">Gāmanigamapaṭṭanādīnī</span>ti ettha <span class="bld">paṭṭana</span>nti nāvāpaṭṭanaṃ, sakaṭapaṭṭanañca. <span class="bld">Keṇiyā</span>ti rañño dātabbaāyena. <span class="bld">Ta</span>nti keṇiṃ. <span class="bld">Nidhāna</span>nti nikkhaṇitvā ṭhapitaṃ dhanaṃ. <span class="bld">Upasaṃharitvā</span>ti rājādīnaṃ santikaṃ haritvā. <span class="bld">Ta</span>nti kasikammādīhi sampādetvā jīvantaṃ. <span class="bld">Tatthevā</span>ti bandhāpitaṭṭhāneyeva.</p>



<p class="bodytext"><a name="para93"></a><span class="paranum">93</span>. <span class="bld">Yatthā</span>ti yasmiṃ ṭhāne. Yo koci palātoti sambandho. Nanti yaṃ kiñci janaṃ, likhāpetīti yojanā. <span class="bld">Paṇṇe vā</span>ti kuse vā. <span class="bld">Assā</span>ti janassa. <span class="bld">Daṇḍa</span>nti dhanadaṇḍaṃ. <span class="bld">Likhitako</span>ti likhitabboti likhito, soyeva likhitako.</p>



<p class="bodytext"><a name="para94"></a><span class="paranum">94</span>. Yo pana kasāhi haññatīti sambandho. Iminā aññehi kasāhi haññatīti <span class="bld">kasāhato</span>ti vacanatthaṃ dasseti. ‘‘Ayameva te daṇḍo hotū’’ti iminā kataṃ daṇḍakammaṃ imassāti <span class="bld">katadaṇḍakammo</span>ti vacanatthaṃ dasseti. <span class="bld">Allavaṇo</span>ti tintavaṇo. <span class="bld">Ghātetvā</span>ti hanitvā <a name="M0.0242"></a> paharitvāti attho. <span class="bld">Gaṇḍigaṇḍiyo</span>ti phoṭaphoṭā. <span class="bld">Sannisinnāsū</span>ti gaṇḍīsu pakatisarīrena samaṃ nisinnāsu.</p>



<p class="bodytext"><a name="para95"></a><span class="paranum">95</span>. Katadaṇḍakammabhāvo tāva purimanayeneva veditabbo hotu, kathaṃ pana lakkhaṇāhatabhāvo veditabboti āha ‘‘yassa panā’’tiādi. Tattha <span class="bld">tattenā</span>ti tāpena. <span class="bld">Lakkhaṇa</span>nti saññāṇaṃ. <span class="bld">So</span>ti jano. <span class="bld">Bhujisso</span>ti bhujo etassatthīti bhujisso (ma. ni. ṭī. 2.426). Parehi apālito ca anajjhoharāpito ca hutvā sayameva attānaṃ pālanena ca bhojanaṃ ajjhoharaṇena ca samannāgatoti vuttaṃ hoti. <span class="bld">Assā</span>ti lakkhaṇāhatassa. <span class="bld">Vaṇā</span>ti arūni. Tāni hi yasmā vaṇanti gattāni vicuṇṇāni karonti, tasmā vaṇāti vuccanti. <span class="bld">Rūḷhā</span>ti taruṇamaṃsena ruhā. Timaṇḍalavatthassa lakkhaṇāhatassa janassāti sambandho.</p>



<p class="subhead">33. Iṇāyikavatthukathā</p>



<p class="bodytext"><a name="para96"></a><span class="paranum">96</span>. <span class="bld">Iṇāyiko</span> <a name="V1.0210"></a> <span class="bld">nāmā</span>ti ettha <span class="bld">iṇa</span>nti uddhāro. So hi yasmā eti vuddhiṃ gacchati, tasmā iṇanti vuccati. Taṃ gaṇhāti, dhāretīti vā iṇāyiko. <span class="bld">Yaṃ vā</span>ti janaṃ vā āṭhapetvāti sambandho. <span class="bld">Āṭhapetvā</span>ti ca pesanatthāya dhanasāmikassa santike ṭhapetvāti attho. <span class="bld">Ā</span>kāro hi pesanatthavācako. <span class="bld">Sopī</span>ti pisaddo purimajane apekkhati. ‘‘Dhāretī’’ti iminā āyikapaccayo dhāraṇatthe hotīti dasseti. <span class="bld">Aññe</span>ti mātāpitūhi aññe. <span class="bld">Hī</span>ti saccaṃ, yasmā vā. <span class="bld">Te</span>ti aññe ñātakā, taṃ āṭhapetuṃ yasmā na issarā, tasmā na iṇāyikoti yojanā. <span class="bld">Itara</span>nti naiṇāyikato aññaṃ. <span class="bld">Assā</span>ti janassa. <span class="bld">Na</span>nti taṃ janaṃ. <span class="bld">Tesū</span>ti ñātisālohitādīsu. <span class="bld">Tathārūpassā</span>ti attano ñātisālohitassāti attho. Ārocetabbākāraṃ dassento āha ‘‘sahetuko’’tiādi. Tattha <span class="bld">sahetuko</span>ti bhabbo. <span class="bld">So</span>ti upaṭṭhāko<a name="M0.0243"></a>. <span class="bld">Paṭipajjatī</span>ti paṭidadāti. <span class="bld">Eta</span>nti kappiyabhaṇḍaṃ. <span class="bld">Ajānitvā</span>ti iṇāyikabhāvamajānitvā. <span class="bld">Passantenā</span>ti iṇāyikaṃ passantena. ‘‘Apassantassa gīvā na hotī’’ti iminā passitvā adassentassa gīvā hotīti dasseti.</p>



<p class="bodytext"><span class="bld">Pucchiyamānopī</span>ti ‘‘kiṃ tvaṃ iṇāyikosī’’ti pucchiyamānopi. <span class="bld">Ta</span>nti iṇāyikaṃ. <span class="bld">Tatthā</span>ti aññasmiṃ dese. <span class="bld">Ta</span>nti iṇasāmikaṃ. <span class="bld">So</span>ti iṇasāmiko. <span class="bld">Aya</span>nti iṇāyiko. <span class="bld">Aya</span>nti vacanā. <span class="bld">Tatthā</span>ti iṇāyikassa pabbājane. <span class="bld">Sāmīcī</span>ti anudhammatā.</p>



<p class="bodytext"><span class="bld">Na</span>nti iṇāyikaṃ. <span class="bld">So</span>ti iṇasāmiko. <span class="bld">Assā</span>ti therassa. Gīvā na hotīti sambandho. <span class="bld">Acchatū</span>ti āsatu upavesatūti attho. <span class="bld">So</span>ti iṇāyiko. <span class="bld">Īdiso</span>ti sahetuko vattasampannoti attho. <span class="bld">Atiārādhako</span>ti vattācārena therassa atitosako.</p>



<p class="subhead">34. Dāsavatthukathā</p>



<p class="bodytext"><a name="para97"></a><span class="paranum">97</span>. <span class="bld">Dāsā</span>ti ceṭakā. Te hi sāmikehi dukkhe vā duṭṭhakamme vā asīyanti khipīyantīti dāsāti vuccanti. <span class="bld">Tatthā</span>ti catūsu dāsesu. ‘‘Gharadāsiyā putto’’ti iminā antogehe gharadāsiyā kucchimhi jāto <span class="bld">antojāto</span>ti vacanatthaṃ dasseti. Dhanaṃ datvā kīto <span class="bld">dhanakkīto</span>ti vacanatthaṃ dassento āha ‘‘dhanakkīto nāmā’’tiādi. Dhanena kīto dhanakkītoti <a name="V1.0211"></a> vacanatthopi yuttoyeva. <span class="bld">Dāsacāritta</span>nti desakālavasena dāsānaṃ cārittaṃ. <span class="bld">Tattha tatthā</span>ti tasmiṃ tasmiṃ dese, kāle vā.</p>



<p class="bodytext"><span class="bld">Karamarānīto nāmā</span>ti ettha <span class="bld">karamaro</span>ti vandi. So hi sattūnaṃ karena hatthena maritabbattā karamaroti vuccati. Karamarabhāvena ānīto karamarānīto. Tiroraṭṭhā āharantīti sambandho. <span class="bld">Upalāpetvā</span> <a name="M0.0244"></a> <span class="bld">vā</span>ti palobhetvā vā. <span class="bld">Tato</span>ti kasmāci gāmato. Manussā eva <span class="bld">mānussakāni</span>. Itthipurisānaṃ sādhāraṇabhāvena sāmaññabhāvato napuṃsakaliṅgavasena vuttaṃ. Pisaddena na kevalaṃ dhanāniyeva āharanti, atha kho mānussakānipīti sampiṇḍeti. <span class="bld">Tatthā</span>ti mānussakesu. Evarūpo karamarānīto dāso na pabbājetabboti yojanā. <span class="bld">Sabbasādhāraṇenā</span>ti bandhanāgārasodhanakāle sabbesaṃ sādhāraṇena.</p>



<p class="bodytext"><span class="bld">Dāsabya</span>nti dāsassa bhāvo dāsabyaṃ, taṃ. Tena vuttaṃ ‘‘dāsabhāva’’nti. ‘‘Sayamevā’’ti iminā <span class="bld">sāmaṃ</span>saddo sayamatthe nipātoti dasseti. <span class="bld">Bhujissitthiyo</span>ti rañño bhujissitthiyo. <span class="bld">Vaṇṇadāsīhī</span>ti nagarasobhinīhi. Tā hi vaṇṇasampannadāsibhāvato vaṇṇadāsīti vuccanti. <span class="bld">Tāsa</span>nti bhujissitthīnaṃ. <span class="bld">Paṇṇa</span>nti dāsipaṇṇaṃ. <span class="bld">Bhaṭiputtakagaṇādīna</span>nti ādisaddena mallaputtagaṇādayo saṅgaṇhāti. Iminā bahusāmikadāsaṃ dasseti. <span class="bld">Tehī</span>ti bhaṭiputtakagaṇādīhi. <span class="bld">Adinnā na pabbājetabbā</span>ti bahūsu sāmikesu ekenapi adinnā na pabbājetabbā. <span class="bld">Tepī</span>ti ārāmikadāsepi. Imasmiṃ ārāmikadāsapabbājane aṭṭhakathāvādaṃ dassento āha ‘‘mahāpaccariya’’ntiādi. ‘‘Takka’’nti padaṃ ‘‘āsittaka’’iti pade kammaṃ. ‘‘Sīse’’ti padaṃ ‘‘āsittaka’’iti pade ādhāro. Kesuci janapadesu desacārittavasena sīse takkassa āsiñcanaṃ dāsānaṃ bhujissakaraṇanti adhippāyo. ‘‘Ārāmikaṃ demā’’ti vacanaṃ dāsānaṃ bhujissavacananti vuttaṃ hoti. <span class="bld">Yena kenaci vohārenā</span>ti ‘‘ārāmikaṃ demā’’ti vā ‘‘ārāmikadāsaṃ demā’’ti vā ‘‘kappiyakārakaṃ demā’’ti vā yena kenaci vohārena. Dvīsu aṭṭhakathāvādesu kurundivādassa pacchā vuttattā soyeva pamāṇanti daṭṭhabbaṃ. <span class="bld">Duggatamanussā</span>ti dukkhaṃ gatamanussā. <span class="bld">Ete</span>ti duggatamanusse. <span class="bld">Taṃ pabbājetuṃ na vaṭṭatī</span>ti mātāpitūnaṃ dāsabhāvaṃ upagatakāle jātaṃ puttaṃ sandhāya vuttaṃ. Atha pana mātāpitaro dāsabhāvaṃ upagatā, na putto, taṃ pabbājetuṃ vaṭṭati. ‘‘Bhikkhussā’’tipadaṃ ‘‘ñātakā vā upaṭṭhākā vā’’tipadesu sāmisambandho, ‘‘dentī’’ti pade sampadānaṃ. <span class="bld">Assā</span>ti <a name="M0.0245"></a> bhikkhussa. <span class="bld">Ima</span>nti dāsaṃ. <span class="bld">Abhiramissatī</span>ti bhikkhubhāve abhiramissati. <span class="bld">Vibbhamissatī</span>ti vinivattetvā gihibhāvaṃ bhamissati. Iti vatvā dentīti sambandho. <span class="bld">Nissāmikadāso</span>ti pariggāhakasāmikavirahito dāso<a name="V1.0212"></a>. Nissāmikassa dāsassa rājā sāmī, tasmā raññā apariggahite attanāva attānaṃ bhujissaṃ kātuṃ vaṭṭati. Pariggahite rājānaṃ kārāpetuṃ vaṭṭati. <span class="bld">Ajānanto</span>ti attano dāsabhāvamajānanto.</p>



<p class="bodytext"><span class="bld">Anurādhapurā</span>ti anurādhanagarato nikkhamitvāti sambandho. <span class="bld">So</span>ti putto. <span class="bld">Idhā</span>ti rohaṇe. Mātaraṃ pucchitvāti sambandho. <span class="bld">Āgammā</span>ti āgantvā. <span class="bld">Aticchathā</span>ti atikkamitvā icchatha, idha kiñci deyyadhammaṃ natthi, idaṃ atikkamitvā aññattha ṭhātumicchathāti vuttaṃ hoti. <span class="bld">Te</span>ti gharasāmikā. Catūhi paccayehi paṭijaggantā vasāpesunti yojanā.</p>



<p class="subhead">35. Kammārabhaṇḍuvatthuādikathā</p>



<p class="bodytext"><a name="para98"></a><span class="paranum">98</span>. <span class="bld">Tulādhāramuṇḍako</span>ti mānabhaṇḍadhāro muṇḍako. Iminā <span class="bld">kammārabhaṇḍū</span>ti ettha kammārasaddo tulādhārapariyāyo, bhaṇḍusaddo muṇḍakapariyāyoti dasseti. Tulādhāro hi alaṅkāravikatikaraṇatthāya kammaṃ arati jānātīti <span class="bld">kammāro</span>ti vuccati. Muṇḍako bhaṇḍīyati ‘‘muṇḍo’’ti paribhāsīyatīti <span class="bld">bhaṇḍū</span>ti vuccati. ‘‘Suvaṇṇakāraputto’’ti iminā tassa sarūpaṃ dasseti. <span class="bld">Apaloketu</span>nti ettha apapubbo lokasaddo āpucchanatthoti āha ‘‘āpucchitu’’nti. ‘‘Bhaṇḍukammatthāyā’’ti iminā <span class="bld">bhaṇḍukammāyā</span>ti ettha tadatthe catutthīti dasseti. <span class="bld">Tatrā</span>ti ‘‘saṅghaṃ apaloketu’’ntiādivacane. <span class="bld">Sīmāpariyāpanne</span>ti vihārasīmāya vā upacārasīmāya vā pariyāpanne. <span class="bld">Tatthā</span>ti bhikkhūnaṃ sannipātaṭṭhānaṃ. <span class="bld">Ettha cā</span>ti āpucchane ca. <span class="bld">Vattuṃ vaṭṭatiyevā</span>ti pañcasu vākyesu yaṃkiñci vākyaṃ kathetuṃ vaṭṭatiyeva. Pisaddena ‘‘imassa muṇḍakammaṃ āpucchāmī’’ti vākyampi saṅgaṇhāti.</p>



<p class="bodytext"><span class="bld">Tesa</span>nti <a name="M0.0246"></a> vīsatiādīnaṃ bhikkhūnaṃ. ‘‘Daharabhikkhū vā sāmaṇere vā’’ti idaṃ āsannavasena vuttaṃ. Gihimpi pesetvā āpucchāpetuṃ vaṭṭati. Kasmā? ‘‘Pabbajjāpekkhaṃ vinā vā’’ti vuttattā.</p>



<p class="bodytext">Pabbājentassa anāpattiyeva, supabbajitoti āha ‘‘pabbājentassāpi anāpattī’’ti.</p>



<p class="bodytext">Āpucchitaṃ pagevāti yojanā. <span class="bld">Khaṇḍasīmāya</span>nti vihārasīmāya vā upacārasīmāya vā abbhantare ṭhitāyaṃ khaṇḍasīmāyaṃ. <span class="bld">Yo panā</span>ti pabbajjāpekkho pana. <span class="bld">Vibbhantako vā</span>ti navavibbhantako <a name="V1.0213"></a> vā. Pabbajitānaṃ dvaṅgulakeso vaṭṭatīti āha ‘‘dvaṅgulakeso vā’’ti. Dvīhi aṅgulīhi atiritto keso imassāti <span class="bld">dvaṅgulātirittakeso</span>. Ekasikhāmattadharopi hotīti yojanā.</p>



<p class="bodytext"><a name="para100"></a><span class="paranum">100</span>. <span class="bld">Mārabyādhinā</span>ti māraṇābādho. So hi sattānaṃ māraṇaṭṭhena, vividhassa ca dukkhassa ādahaṭṭhena mārabyādhīti vuccati. Iminā <span class="bld">ahivātakarogenā</span>ti ettha ahivisasadisena vātena pavatto rogo ahivātakarogoti vuccatīti dasseti. Tamatthaṃ vitthārento āha ‘‘yatra hī’’tiādi. Tattha <span class="bld">yatrā</span>ti yasmiṃ kule. So rogo tasmiṃ kule dvipade catuppade paṭhamaṃ gaṇhāti, pacchā gehasāmike gaṇhātīti <span class="bld">dhammapadaaṭṭhakathāyaṃ</span> (dha. pa. aṭṭha. 1.sāmāvatīvatthu) vuttaṃ. <span class="bld">Tathā</span>ti yathā añño bhittiṃ vā chadanaṃ vā bhinditvā palāyitvā tirogāmādigato vā hutvā muccati, tathā. Ettha ca kule pitāputtā mucciṃsūti attho.</p>



<p class="bodytext"><span class="bld">Kākuḍḍepaka</span>nti ettha kāke uḍḍāpetīti kākuḍḍepako, kāke vā uḍḍāpetvā bhattaṃ bhuñjituṃ sakkotīti kākuḍḍepakoti vacanatthaṃ dassento āha ‘‘yo vāmahatthenā’’tiādi. Tattha <span class="bld">uḍḍāpetvā</span>ti uddhaṃ ākāsaṃ gamanāpetvā. <span class="bld">Ta</span>nti kākuḍḍepakaṃ.</p>



<p class="bodytext"><a name="para102"></a><span class="paranum">102</span>. <span class="bld">Ittara</span>saddo <a name="M0.0247"></a> appamattakavācako anipphannapāṭipadikoti āha ‘‘appamattako’’ti. ‘‘Katipāhamevā’’ti iminā tassa atthaṃ dasseti.</p>



<p class="subhead">40. Nissayamuccanakakathā</p>



<p class="bodytext"><a name="para103"></a><span class="paranum">103</span>. <span class="bld">Ogaṇenā</span>ti ettha otyūpasaggo lāmakatthavācakoti āha ‘‘parihīnagaṇenā’’ti. Attano vuḍḍhatarasseva bhikkhussa santike nissayo gahetabboti āha ‘‘sacāyaṃ vuḍḍhatara’’ntiādi. Tattha <span class="bld">aya</span>nti abyatto bhikkhu. <span class="bld">Upasampadāyā</span>ti upasampādetvā. <span class="bld">Āyasmato</span>ti āyasmantaṃ, upayogatthe cetaṃ sāmivacanaṃ. Āyasmato vā ovādanti yojanā. <span class="bld">Sabbatthā</span>ti sabbesu. <span class="bld">Āpucchanesū</span>ti disāpakkamanādiatthāya āpucchanesu. <span class="bld">Etthā</span>ti imasmiṃ nissayavasanaṭṭhāne. <span class="bld">Ta</span>nti tattakaṃ sutaṃ. <span class="bld">Tassā</span>ti sutassa.</p>



<p class="subhead">41. Rāhulavatthukathā</p>



<p class="bodytext"><a name="para105"></a><span class="paranum">105</span>. <span class="bld">Kapilavatthū</span>ti <a name="V1.0214"></a> ettha <span class="bld">kapilo</span>ti kaḷāravaṇṇo isi vuccati, so vasati etthāti kapilavatthu, assamo. Tasmiṃ ṭhāne māpitattā nagarampi kapilavatthūti (dī. ni. aṭṭha. 1.267; su. ni. aṭṭha. 2.362) vuccati. <span class="bld">Aya</span>nti vakkhamānakathā. <span class="bld">Suddhodanamahārājā</span>ti ettha <span class="bld">suddhodano</span>ti tassa rañño nāmaṃ. Atha vā suddhaṃ odanaṃ imassāti suddhodano, soyeva mahārājā suddhodanamahārājā. Viharati kirāti sambandho. <span class="bld">So</span>ti suddhodanamahārājā. <span class="bld">Rājagaha</span>nti rājagahanagaraṃ. <span class="bld">Sādhū</span>ti āyācanatthe nipāto. Āyācāmīti hi attho. <span class="bld">Me</span>ti mama, puttanti sambandho, anādare vā sāmivacanaṃ. <span class="bld">So</span>ti amacco. <span class="bld">Sādhū</span>ti sampaṭicchanatthe nipāto. Evanti hi attho. <span class="bld">Athā</span>ti tasmiṃ nisīdanakāle. <span class="bld">Assā</span>ti purisasahassaparivārassa amaccassa. <span class="bld">Tato</span>ti yācanakāraṇā<a name="M0.0248"></a>. <span class="bld">Na</span>nti purisasahassaparivāraṃ amaccaṃ. <span class="bld">Tatthevā</span>ti rājagaheyeva. <span class="bld">Tepī</span>ti aṭṭha dūtāpi. <span class="bld">Te</span>ti nava dūtā.</p>



<p class="bodytext"><span class="bld">Athā</span>ti tato pacchā. <span class="bld">Ekadivasajātaka</span>nti ekasmiṃ divase jātakaṃ. <span class="bld">So</span>ti kāḷudāyīamacco. <span class="bld">Pabbajitvāpī</span>ti pisaddena ‘‘apabbajitvāpī’’ti atthaṃ sampiṇḍeti. <span class="bld">Tathevā</span>ti yathā nava dūtā saparivārā arahattaṃ pāpuṇiṃsu, tathevāti attho. <span class="bld">So</span>ti kāḷudāyī. <span class="bld">Sambhatesū</span>ti sambharitesu gahetvā niṭṭhāpitesūti attho. <span class="bld">Vissaṭṭhakammesū</span>ti vissaṭṭhā kammantā etesanti vissaṭṭhakammantā, tesu. <span class="bld">Supupphitesū</span>ti sundarapupphasañjātesu. <span class="bld">Paṭipajjanakkhame</span>ti paṭipajjanatthāya khame yogye. Gamanavaṇṇaṃ saṃvaṇṇesīti sambandho. <span class="bld">Saṭṭhimattāhī</span>ti (bu. vaṃ. aṭṭha. nidānakathā 2) saṭṭhipamāṇāhi. <span class="bld">Eta</span>nti etaṃ saṃvaṇṇassa kāraṇaṃ kinti pucchi. Cārikaṃ pakkamituṃ kāloti yojanā. <span class="bld">Tena hī</span>ti uyyojanatthe nipāto. Bhagavā pakkāmīti sambandho. <span class="bld">Parivuto</span>ti parisamantato vuto āvuto nivuto hutvāti sambandho. <span class="bld">Aturitacārika</span>nti ajavanacārikaṃ.</p>



<p class="bodytext"><span class="bld">Eva</span>nti iminā nayena. Bhagavati pakkante ca satīti yojanā. <span class="bld">Nikkhantadivasato</span>ti phagguṇapuṇṇamiyā pāṭipadadivasato. <span class="bld">Uttamabhojanarasassā</span>ti uttamabhojanarasena. <span class="bld">Dassathā</span>ti dadeyyātha. <span class="bld">Tenevā</span>ti saddhāya uppādanakāraṇeneva. <span class="bld">Na</span>nti kāḷudāyiṃ. Bhagavā ṭhapesīti sambandho. <span class="bld">Etadagga</span>nti eso aggo. <span class="bld">Yadida</span>nti yo ayaṃ. <span class="bld">Etadagge</span>ti etadaggaṭṭhāne.</p>



<p class="bodytext">Sākiyāpi kho pahiṇiṃsūti sambandho. <span class="bld">Ñātiseṭṭha</span>nti ñātīnaṃ seṭṭhaṃ, ñātiyeva vā seṭṭhaṃ, bhagavantanti <a name="V1.0215"></a> yojanā. <span class="bld">Nigrodhasakkassā</span>ti nigrodhanāmakassa sakkassa. <span class="bld">Tatthā</span>ti nigrodhasakkassa ārāme. <span class="bld">Paccuggamana</span>nti paṭimukhaṃ uṭṭhahitvā gamanaṃ. <span class="bld">Tato</span>ti pahiṇato, paranti sambandho<a name="M0.0249"></a>. Rājakumāre ca rājakumārikāyo ca pahiṇiṃsūti yojanā. <span class="bld">Tesa</span>nti rājakumārarājakumārikānaṃ. <span class="bld">Tatrā</span>ti nigrodhārāme. Māno jāti sabhāvo etesanti <span class="bld">mānajātikā,</span> mānena, māno vā thaddho etesanti <span class="bld">mānathaddhā. Te</span>ti sākiyā, āhaṃsūti sambandho.</p>



<p class="bodytext"><span class="bld">Tesū</span>ti sākiyesu. <span class="bld">Ne</span>ti ñātayo. <span class="bld">Vuṭṭhāyā</span>ti catutthajjhānato vuṭṭhahitvā. <span class="bld">Tesa</span>nti ñātīnaṃ. <span class="bld">Kaṇḍambarukkhamūle</span>ti kaṇḍanāmakena uyyānapālena ropimassa ambarukkhassa āsanne. <span class="bld">Rājā</span>ti suddhodanamahārājā. <span class="bld">Vo</span>ti tumhākaṃ, pādeti sambandho. <span class="bld">Aya</span>nti vandanā. <span class="bld">Jambucchāyāyā</span>ti jamburukkhassa chāyāya. Iti āhāti yojanā.</p>



<p class="bodytext"><span class="bld">Sikhāppatto</span>ti aggappatto, koṭippattoti attho. <span class="bld">Tato</span>ti nisīdanato, paranti sambandho. <span class="bld">Pokkharavassa</span>nti padumavane vuṭṭhavassasadisaṃ. <span class="bld">Tambavaṇṇa</span>nti lohitavaṇṇaṃ. <span class="bld">Ta</span>nti apatanaṃ bhagavā kathesīti sambandho.</p>



<p class="bodytext"><span class="bld">Dutiyadivase</span>ti kapilavatthuṃ pattadivasato dutiye divase. <span class="bld">Indakhīle</span>ti nagarassa ummāre. <span class="bld">Katha</span>nti kenākārena cariṃsu nu khoti yojanā. Agamaṃsu kiṃ cariṃsu kinti yojanā. <span class="bld">Sapadānacāra</span>nti gharapaṭipāṭikhaṇḍanavirahitena saha pavattaṃ cāraṃ. <span class="bld">Tato</span>ti āvajjanato, paranti sambandho. <span class="bld">Ayameva vaṃso</span>ti pubbabuddhānaṃ ayameva vaṃso. <span class="bld">Ayaṃ paveṇī</span>ti tasseva vevacanaṃ. <span class="bld">Anusikkhantā</span>ti anu paṭibhāgaṃ sikkhantā. <span class="bld">Niviṭṭhagehato</span>ti nivāsanatthāya visitagehato. <span class="bld">Ayyo</span>ti adhipo sāmīti attho. <span class="bld">Siddhatthakumāro</span>ti sabbalokassa siddho attho asmiṃ atthīti <span class="bld">siddhattho,</span> soyeva kumāro siddhatthakumāro. <span class="bld">Sīhapañjara</span>nti vātapānaṃ. Tañhi sīharūpaṃ dassetvā katapañjarattā sīhapañjaranti vuccati. <span class="bld">Dassanabyāvaṭo</span>ti dassane, dassanatthāya vā byāvaṭo. Rāhulamātāpi devī ārocesīti sambandho. <span class="bld">Kapālahattho</span>ti kapālo hatthesu assa bhagavatoti kapālahattho, hutvāti sambandho. <span class="bld">Nānāvirāgasamujjalāyā</span>ti nānāṭhānesu virāgāya samujjalāya. Virocamānaṃ bhagavantanti sambandho.</p>



<p class="bodytext"><span class="bld">Uṇhīsato</span>ti <a name="M0.0250"></a> siroveṭhanato. Tañhi uparisīse nahati bandhati, nahīyati bandhīyatīti vā <span class="bld">uṇhīso</span>ti vuccati. <span class="bld">Narasīhagāthāhi nāmā</span>ti narasīhagāthānāmakāhi. Tā hi yasmā naroyeva sabbasattānaṃ sīho seṭṭho, narānaṃ, naresu vā sīho seṭṭhoti <span class="bld">narasīho,</span> tassa pakāsakā <a name="V1.0216"></a> gāthā honti, tasmā narasīhagāthāti vuccanti. <span class="bld">Rañño</span>ti sassurarañño, mātularañño vā. <span class="bld">Saṃviggahadayo</span>ti calanacitto. <span class="bld">Saṇṭhāpayamāno</span>ti suṭṭhu ṭhāpayamāno. <span class="bld">Turitaturita</span>nti turitato turitaṃ, atisīghanti attho. <span class="bld">Kiṃ bhante</span>ti kiṃ kāraṇā bhante. <span class="bld">Ahuvatthā</span>ti hiyyattanīmajjhimapurisasaṅkhātāya tthavibhattiyā hūdhātussa ūkārassa uvādeso hoti, tasmā tumhe evaṃsaññino ahuvatthāti yojanā. <span class="bld">Vaṃsacārittameta</span>nti etaṃ piṇḍāya caraṇaṃ vaṃsato paveṇito cārittaṃ. <span class="bld">Tattha cā</span>ti mahāsammatakhattiyavaṃse ca. <span class="bld">Aya</span>nti mahāsammatakhattiyavaṃso. <span class="bld">Antaravīthiya</span>nti vīthiyā majjhe. Ṭhitova āhāti sambandho.</p>



<p class="bodytext"><span class="bld">Uttiṭṭhe</span>ti uddissa, uṭṭhahitvā vā piṇḍāya tiṭṭhane. <span class="bld">Dhammaṃ sucarita</span>nti suṭṭhu caritabbaṃ bhikkhācariyasaṅkhātaṃ dhammaṃ. <span class="bld">Care</span>ti careyya. <span class="bld">Dhammacārī</span>ti bhikkhācariyasaṅkhātaṃ dhammaṃ caraṇasīlo samaṇo. <span class="bld">Sukhaṃ setī</span>ti upalakkhaṇavasena vuttaṃ. Sesairiyāpathāpi lakkhaṇahāravasena gahetabbā samānakiccattā. Asmiñca loke paramhi ca loketi yojanā.</p>



<p class="bodytext"><span class="bld">Na taṃ duccaritaṃ care</span>ti vesiyādigocarasaṅkhātaṃ duṭṭhu caritabbaṃ taṃ dhammaṃ na careyya.</p>



<p class="bodytext">Ettha ca paṭhamagāthaṃ antaravīthiyaṃ kathetvā rājānaṃ sotāpattiphale patiṭṭhāpesi, dutiyagāthaṃ pitunivesane kathetvā mahāpajāpatiṃ sotāpattiphale, rājānaṃ sakadāgāmiphale patiṭṭhāpesīti daṭṭhabbaṃ. <span class="bld">Dhammapālajātakaṃ sutvā</span>ti puna aparasmiṃ divase (jā. aṭṭha. 4.98 ādayo; dha. pa. aṭṭha. 1.nandattheravatthu) dhammapālajātakaṃ (jā. aṭṭha. 4.mahādhammapālajātakavaṇṇanā) <a name="M0.0251"></a> sutvā. <span class="bld">Maraṇasamaye</span>ti maraṇāsannakāle, maraṇasamayasamīpe vā, samīpatthe cetaṃ bhummavacanaṃ.</p>



<p class="bodytext">Sotāpattiphalaṃ sacchikatvā parivisīti sambandho. <span class="bld">Sabbaṃ itthāgāra</span>nti sabbo orodho. So hi itthīnaṃ agāranti <span class="bld">itthāgāra</span>nti vuccati. Iminā vacanatthena agārameva mukhyato labbhati, rājitthiyo pana upacārenāti daṭṭhabbaṃ. <span class="bld">Sā panā</span>ti rāhulamātā pana. <span class="bld">Parijanenā</span>ti parivārena. <span class="bld">Na</span>nti ayyaputtaṃ. ‘‘Rājāna’’ntipadaṃ ‘‘gāhāpetvā’’tipade kāritakammaṃ, ‘‘patta’’ntipadaṃ tattheva dhātukammaṃ. <span class="bld">Rājadhītāyā</span>ti suppabuddharañño dhītāya. <span class="bld">Sā</span>ti rājadhītā. <span class="bld">Gopphakesū</span>ti caraṇagaṇṭhīsu bhagavantaṃ gahetvāti yojanā. Atha vā bhagavato gopphake gahetvāti yojanā. Evañhi sati upayogatthe bhummavacananti daṭṭhabbaṃ.</p>



<p class="bodytext">Rājā <a name="V1.0217"></a> kathesīti sambandho. <span class="bld">Anacchariya</span>nti na acchariyaṃ, accharaṃ paharituṃ na yogyanti attho. Rājadhītā yaṃ attānaṃ rakkhi, idaṃ anacchariyanti yojanā.</p>



<p class="bodytext"><span class="bld">Taṃdivasamevā</span>ti tasmiṃ dutiyadivaseyeva. <span class="bld">Kesavisajjana</span>nti rājacūḷāmaṇibandhanatthaṃ kumārakāle bandhitasikhāveṇisaṅkhātassa kesassa visajjanaṃ, mocananti attho. <span class="bld">Paṭṭabandho</span>ti asuko nāma rājāti nalāṭe suvaṇṇamayassa paṭṭassa bandhanaṃ. <span class="bld">Gharamaṅgala</span>nti abhinavagharaṃ pavesanamaṅgalaṃ. <span class="bld">Āvāhamaṅgala</span>nti āvāhe pavattaṃ maṅgalaṃ. <span class="bld">Chattamaṅgala</span>nti rājachattussāpanakāle pavattaṃ maṅgalaṃ. <span class="bld">Maṅgalaṃ vatvā</span>ti maṅgalasaṃyuttaṃ dhammakathaṃ kathetvā. <span class="bld">Janapadakalyāṇī</span>ti janapadamhi kalyāṇasamannāgatā. <span class="bld">Tuvaṭṭaṃ kho</span>ti khippameva. <span class="bld">Sopī</span>ti nandarājakumāropi. <span class="bld">Itī</span>tiādi nigamanaṃ. <span class="bld">Dutiyadivase</span>ti kapilavatthupattadivasato dutiye divase. Dhammapadaaṭṭhakathāyaṃ (dha. pa. aṭṭha. 1.nandattheravatthu; theragā. aṭṭha. 1.nandattheragāthāvaṇṇanā) pana ‘‘tatiyadivase nandaṃ pabbājesī’’ti vuttaṃ.</p>



<p class="bodytext"><span class="bld">Sattame divase</span>ti kapilavatthupattadivasatoyeva sattame divase. Etaṃ samaṇaṃ passāti yojanā. <span class="bld">Brahmarūpavaṇṇa</span>nti brahmuno rūpasaṅkhāto <a name="M0.0252"></a> vaṇṇo viya vaṇṇo imassāti brahmarūpavaṇṇo, taṃ. <span class="bld">Aya</span>nti ayaṃ samaṇo. <span class="bld">Tyassā</span>ti te assa. <span class="bld">Te</span>ti nidhayo. <span class="bld">Assā</span>ti samaṇassa. <span class="bld">Na</span>nti samaṇaṃ. <span class="bld">Yācā</span>ti yācāhi. Ayaṃ dvikammikadhātu. <span class="bld">Hī</span>ti saccaṃ, yasmā vā. Putto pitusantakassa sāmiko, iti tasmā me dehīti yojanā. Anurūpaṃ vacananti sambandho. Bhagavantaṃ anubandhīti bhagavato piṭṭhito piṭṭhito anubandhi.</p>



<p class="bodytext"><span class="bld">Na visahatī</span>ti na samattheti. Ayaṃ kumāro pitusantakaṃ yaṃ dhanaṃ icchati, tanti yojanā. <span class="bld">Vaṭṭānugata</span>nti vaṭṭadukkhaṃ anugataṃ. <span class="bld">Savighātaka</span>nti vighātakehi pañcahi verehi sahitaṃ. <span class="bld">Assā</span>ti kumārassa. <span class="bld">Na</span>nti kumāraṃ. <span class="bld">Aya</span>nti kumāro. <span class="bld">Dāyajja</span>nti dāyasaṅkhātaṃ mātāpitūnaṃ dhanaṃ ādadātīti <span class="bld">dāyādo,</span> putto, tassa idanti <span class="bld">dāyajjaṃ,</span> mātāpitūnaṃ dhanaṃ.</p>



<p class="bodytext">‘‘Kathāhaṃ bhante rāhulakumāraṃ pabbājemī’’ti kasmā āha, nanu āyasmā sāriputto bārāṇasiyaṃ tīhi saraṇagamanehi anuññātaṃ pabbajjaṃ na jānātīti āha ‘‘idānī’’tiādi. Yā sā pabbajjā ca upasampadā ca anuññātāti yojanā. <span class="bld">Tato</span>ti pabbajjāupasampadato. Upasampadaṃ paṭikkhipitvāti sambandho. <span class="bld">Vimatī</span>ti vividhā icchā. <span class="bld">Imañca</span> <a name="V1.0218"></a> <span class="bld">panattha</span>nti imameva vimatisaṅkhātamatthaṃ. Dhammasenāpati āhāti sambandho. Bhagavato taṃ ajjhāsayanti yojanā.</p>



<p class="bodytext">‘‘Atha kho…pe… pabbājesī’’ti ettha kiṃ kumārassa kesacchedanādīni sabbakiccāni āyasmā sāriputtoyeva karotīti āha ‘‘mahāmoggallānatthero’’tiādi. <span class="bld">Ovādācariyo</span>ti nivāsanapārupanādīsu sekhiyavattesu, ābhisamācārikesu ca ovādako ācariyo. Atha kasmā ‘‘āyasmā sāriputto rāhulakumāraṃ pabbājesī’’ti vuttanti āha ‘‘yasmā panā’’tiādi. <span class="bld">Tatthā</span>ti tassaṃ pabbajjāupasampadāyaṃ. <span class="bld">Na ācariyo</span>ti pabbajjācariyo ca ovādācariyo ca na issaro.</p>



<p class="bodytext"><span class="bld">Uppannasaṃvegena hadayenā</span>ti ettha itthambhūtalakkhaṇe karaṇavacanaṃ. Uppannasaṃvego hadayo hutvāti hi yojanā. <span class="bld">Sabba</span>nti sabbaṃ vacanaṃ.</p>



<p class="bodytext"><span class="bld">Tatthā</span>ti <a name="M0.0253"></a> purimavacanāpekkhaṃ. <span class="bld">Avisesenā</span>ti ‘‘dhana’’nti vā ‘‘añña’’nti vā ‘‘sāvajja’’nti vā ‘‘anavajja’’nti vā visesamakatvā sāmaññena. <span class="bld">Na ca buddhāna</span>nti ettha casaddena na kevalaṃ apaṭirūpameva, atha kho buddhānañca na āciṇṇanti atthaṃ dasseti. <span class="bld">Ya</span>nti yaṃ varaṃ. <span class="bld">Tathā nande</span>ti ettha tathāsaddassa upameyyatthajotakabhāvaṃ dassento āha ‘‘yatheva kirā’’tiādi. Yatheva bodhisattaṃ byākariṃsu, evaṃ nandampi rāhulampi byākariṃsu kirāti yojanā. Pāḷiyaṃ pana yathā bhagavati me bhante pabbajite anappakaṃ dukkhaṃ ahosi, tathā nande pabbajite anappakaṃ dukkhaṃ ahosi, tathā rāhule pabbajite adhimattaṃ dukkhaṃ ahosīti yojanā. <span class="bld">Nemittakā</span>ti subhāsubhanimittaṃ kathentīti nemittakā. <span class="bld">Puttassā</span>ti jeṭṭhaputtassa siddhatthakumārassa. <span class="bld">Pabbajjāyā</span>ti pabbajjāhetu pabbajjākāraṇā, pabbajjānimittaṃ vā. <span class="bld">Tato</span>ti bhagavato pabbajjato. <span class="bld">Tampī</span>ti nandampi. <span class="bld">Itī</span>ti īdisaṃ. Bhagavato pabbajjāya mahantaṃ icchāvighātasadisanti attho. <span class="bld">Tampī</span>ti rāhulampi. <span class="bld">Tenā</span>ti pabbajjāhetunā. <span class="bld">Assā</span>ti rañño. Uppajjīti sambandho. <span class="bld">Ito</span>ti sokuppattito varayācanato vā.</p>



<p class="bodytext"><span class="bld">So</span>ti rājā. <span class="bld">Yatra hi nāmā</span>ti yo nāma. Ahampi nāma yo yādiso buddhamāmako dhammamāmako saṅghamāmako samāno, so tādiso ahampi na sakkomīti yojanā. <span class="bld">Aññe</span>ti mayā apare. <span class="bld">Dukkha</span>nti ñātiviyogadukkhaṃ. <span class="bld">Niyyānikakāraṇa</span>nti manussānaṃ garahaupavādaakkosato niyyānikaṃ kāraṇaṃ.</p>



<p class="bodytext"><span class="bld">Tatthā</span>ti <a name="V1.0219"></a> ‘‘ananuññāto’’tiādivacane. Janetīti <span class="bld">jananī,</span> mātā. Janetīti <span class="bld">janako,</span> pitā. Iminā posāvanikamātāpitaro nivatteti. Mātā vā matā hotīti yojanā. <span class="bld">So eva vā</span>ti putto eva vā. <span class="bld">Anuññātomhīti vadatī</span>ti saccena vā alikena vā ‘‘anuññātomhī’’ti vadati. Mātā vā sayaṃ pabbajitāti yojanā. <span class="bld">Pitassā</span>ti pitā assa. <span class="bld">Assā</span>ti puttassa. <span class="bld">Vippavuttho</span>ti mātuyā kenaci kāraṇena pavāso.</p>



<p class="bodytext"><span class="bld">Cūḷamātādīna</span>ntiādisaddena <a name="M0.0254"></a> mahāmātādīni saṅgaṇhāti. <span class="bld">Posanakā</span>ti vaḍḍhanakā. <span class="bld">Tesupī</span>ti posanakamātāpitaresupi.</p>



<p class="bodytext">Yaṃ pana puttaṃ nānujānantīti sambandho. <span class="bld">Jīvassevā</span>ti tassa jīvassa eva, pabbājentassa vā bhikkhussa, na desantaragamanādīnamatthāyāti attho. <span class="bld">Tesa</span>nti mātāpitūnaṃ.</p>



<p class="bodytext"><span class="bld">Mahākantāro</span>ti kena udakena taritabboti <span class="bld">kantāro,</span> nirudakakantārova mukhyato labbhati, vāḷakantāro corakantāro amanussakantāro dubbhikkhakantāro marukantāroti ime pañca kantārā rūḷhīvasena. Mahanto kantāro <span class="bld">mahākantāro</span>.</p>



<p class="bodytext"><span class="bld">Yāvatake</span>ti ettha yāvasaddo pamāṇatthoti āha ‘‘yattake’’ti.</p>



<p class="subhead">42. Sikkhāpadadaṇḍakammavatthukathā</p>



<p class="bodytext"><a name="para106"></a><span class="paranum">106</span>. <span class="bld">Nāsanavatthū</span>ti liṅganāsanāya adhiṭṭhānaṃ, kāraṇanti vuttaṃ hoti. Pacchimānaṃ pañcannanti yojanā. <span class="bld">Daṇḍakammavatthū</span>ti daṇḍakammassa kāraṇaṃ.</p>



<p class="bodytext"><a name="para107"></a><span class="paranum">107</span>. <span class="bld">Appatissā</span>ti ettha bhikkhūnaṃ vacanassa paṭimukhaṃ ādarena asavanaṃ bhikkhū jeṭṭhakaṭṭhāne na ṭhapenti nāmāti dassento āha ‘‘bhikkhū jeṭṭhakaṭṭhāne’’tiādi. ‘‘Samānajīvikā’’ti iminā <span class="bld">asabhāgavuttikā</span>ti ettha <span class="bld">sabhāga</span>saddo samānasaddapariyāyo, <span class="bld">vutti</span>saddo jīvikapariyāyoti dasseti. <span class="bld">Parisakkatī</span>ti ettha sakka gatiyantidhātupāṭhesu (saddanītidhātumālāyaṃ 16 ḷakārantadhātu) vuttattā paripubbo sakkasaddo gatyatthoti āha ‘‘parakkamatī’’ti. <span class="bld">Kintī</span>ti kimeva. <span class="bld">Iti</span>saddo hettha evasaddattho, kena eva upāyenāti hi attho. <span class="bld">Akkosati cevā</span>ti jātiādīhi akkosati ceva. <span class="bld">Bhedetī</span>ti bhedāpeti. <span class="bld">Āvaraṇaṃ kātu</span>nti <a name="V1.0220"></a> ettha āvaraṇasaddo nivāraṇasaddavevacanoti āha ‘‘nivāraṇaṃ <a name="M0.0255"></a> kātu’’nti. <span class="bld">Yatthā</span>ti yasmiṃ pariveṇe, senāsane vā. <span class="bld">Vassaggenā</span>ti vassagaṇanāya. <span class="bld">(Tassā</span>ti pariveṇasenāsanassa. <span class="bld">Upacāre</span>ti āsanne). <span class="bld">Mukhadvārika</span>nti mukhasaṅkhātena dvārena ajjhoharitabbaṃ. ‘‘Vadatopī’’ti iminā vacīpayogena dukkaṭāpattiṃ dasseti, ‘‘nikkhipatopī’’ti iminā kāyapayogena. <span class="bld">Anācārassā</span>ti daṇḍakamme anācārassa. <span class="bld">Ettake nāma daṇḍakamme</span>ti ettake nāma udakāharāpanādisaṅkhāte daṇḍakamme. <span class="bld">Ida</span>nti yāgubhattādiṃ. <span class="bld">Lacchasī</span>ti labhissasi. ‘‘Ettake nāma daṇḍakamme’’ti vuttavacanassa yuttiṃ dassento āha ‘‘bhagavatā hī’’tiādi. <span class="bld">Daṇḍakamma</span>nti daṇḍenti damenti etenāti <span class="bld">daṇḍo,</span> soyeva kattabbattā kammanti daṇḍakammaṃ āvaraṇādi. <span class="bld">Aparādhānurūpa</span>nti vītikkamassa aparādhassa anurūpaṃ. <span class="bld">Tampī</span>ti udakadāruvālikādiāharāpaṇampi. <span class="bld">Tañca kho</span>ti tañca karaṇaṃ. <span class="bld">Oramissatī</span>ti kāyena oramissati. <span class="bld">Viramissatī</span>ti vācāya viramissati. <span class="bld">Uṇhapāsāṇe vā</span>tiādīsu vāsaddena aññānipi attatāpanaparitāpanādīni kammāni saṅgaṇhāti.</p>



<p class="subhead">43. Anāpucchāvaraṇavatthuādikathā</p>



<p class="bodytext"><a name="para108"></a><span class="paranum">108</span>. <span class="bld">Upajjhāyaṃ anāpucchā</span>ti ettha upajjhāyaṃ anāpucchitvā. Sabbathā kiṃ na kātabbanti āha ‘‘tumhāka’’ntiādi. <span class="bld">Daṇḍakammamassā</span>ti daṇḍakammaṃ assa. <span class="bld">Assā</span>ti sāmaṇerassa. Saddhiṃ upajjhāyena viharantīti <span class="bld">saddhivihārikā</span>. Nissayācariyādīnaṃ ante samīpe vasantīti <span class="bld">antevāsikā,</span> upasampannāyeva.</p>



<p class="bodytext"><span class="bld">Apalāḷentī</span>ti ettha laḷa upasevāyanti dhātupāṭhesu vuttattā (saddanītidhātumālāyaṃ 18 ḷakārantadhātu) there laḷato upasevato apagamentīti attho daṭṭhabbo. Idha pana adhippāyatthaṃ dassento āha ‘‘tumhāka’’ntiādi. <span class="bld">Apalāḷetabbā</span>ti aññaṃ laḷato upasevato apagametabbā. Parisabhūte sāmaṇerūpasampanneti yojanā. <span class="bld">Ādīnava</span>nti dussīlaṃ nissāya vasanassa <a name="M0.0256"></a> dosaṃ. Nhāyituṃ āgatena tayā gūthamakkhanaṃ kataṃ viya dussīlaṃ nissāya viharantena dussīlaṃ katanti yojanā. ‘‘Dussīla’’nti padaṃ purimapacchimapadāpekkhaṃ, tasmā dvinnaṃ padānaṃ majjhe vuttaṃ. Tattha purimapadāpekkhakāle vuttakammaṃ, pacchimapadāpekkhakāle avuttakammaṃ. <span class="bld">So</span>ti sāmaṇerūpasampanno. <span class="bld">Upajjhāyaṃ vā</span>ti sāmaṇeraṃ sandhāya vuttaṃ. <span class="bld">Nissayaṃ vā</span>ti upasampannaṃ sandhāya vuttaṃ.</p>



<p class="bodytext"><span class="bld">Tīsu</span> <a name="V1.0221"></a> <span class="bld">nāsanāsū</span>ti saṃvāsaliṅgadaṇḍakammanāsanasaṅkhātāsu tīsu nāsanāsu. <span class="bld">Yo</span>ti sāmaṇero. <span class="bld">Nānāāpattiyo</span>ti pārājikathullaccaya pācittiyāpattiyo. <span class="bld">Hī</span>ti saccaṃ, yasmā vā. <span class="bld">Kunthakipillikampī</span>ti ettha pāṇakhādakehi sattehi kuthiyati hiṃsiyatīti kuntho, kuṃ pathaviṃ vā dhāretīti <span class="bld">kundho</span>.</p>



<p class="bodytext">Kimiyeva pillikaṃ potakaṃ <span class="bld">kipillikaṃ</span> mikārassa lopaṃ katvā. Pillikasaddo hi potakapariyāyo. Kimīnaṃ, kimīsu vā pillikaṃ <span class="bld">kipillikaṃ. Nāsetabbataṃyevā</span>ti liṅgena nāsetabbabhāvameva. <span class="bld">Tāvadevā</span>ti tasmiṃ māraṇabhindanakkhaṇeyeva. <span class="bld">Assā</span>ti sāmaṇerassa. <span class="bld">Senāsanaggāho ca paṭippassambhatī</span>ti vassacchedo hotīti adhippāyo. <span class="bld">Ākiṇṇadosovā</span>ti liṅganāsanadosena ca daṇḍakammanāsanadosena ca ākuladosova. <span class="bld">Virajjhitvā</span>ti virādhetvā. Yathānivatthapārutasseva sāmaṇerassāti sambandho. <span class="bld">Tasmā</span>ti saraṇagamanaupasampadakammavācānaṃ sadisattā. Bhikkhunā samādinnaṃ viya imināpi samādinnāneva hontīti yojanā. <span class="bld">Eva</span>nti evamijjhane, samādinne vā. <span class="bld">Daḷhīkaraṇattha</span>nti sikkhāpadānaṃ daḷhīkaraṇatthaṃ. <span class="bld">Patiṭṭhāpanattha</span>nti sāmaṇerassa patiṭṭhāpanatthaṃ. <span class="bld">Lacchatī</span>ti labhissati. Saṅghena dātabboti sambandho. <span class="bld">Apaloketvā</span>ti saṅghaṃ āpucchitvā. Iminā chinnavassakaṃ dasseti.</p>



<p class="bodytext">Adinnādāne tiṇasalākamattenāpi vatthunā asamaṇo hotīti yojanā. <span class="bld">Vippaṭipattiyā</span>ti vikārena paṭipajjanato. <span class="bld">Bhaṇite</span>ti <a name="M0.0257"></a> bhaṇane. <span class="bld">Jānitvā</span>ti jānitvā eva. Evakāro hettha ajjhāharitabbo, tena vuttaṃ ‘‘na ajānitvā’’ti. Yāni pañca sikkhāpadānīti yojanā. <span class="bld">Assā</span>ti sāmaṇerassa. <span class="bld">Ṭhapanatthāyā</span>ti sikkhāpadānaṃ ṭhapanatthāya. <span class="bld">Aya</span>nti pārājiko. <span class="bld">Viseso</span>ti bhikkhūnaṃ pācittiyato viseso.</p>



<p class="bodytext"><span class="bld">Paṭipakkhavasenā</span>ti ‘‘anarahaṃ asammāsambuddho’’tiādinā ca ‘‘dvākkhāto’’tiādinā ca ‘‘duppaṭippanno’’tiādinā ca paṭiviruddhavasena garahanto sāmaṇero nivāretabboti sambandho. <span class="bld">Kaṇḍakanāsanāyā</span>ti kaṇḍakanāmakassa sāmaṇerassa daṇḍakammanāsanāya. <span class="bld">Taṃ laddhi</span>nti avaṇṇabhāsanadiṭṭhiṃ. <span class="bld">Accaya</span>nti atikkamaṃ, dosaṃ vā. <span class="bld">Desāpetabbo</span>ti ‘‘accayo maṃ bhante accagamā’’tiādinā desāpetabbā. <span class="bld">Taṃ yutta</span>nti ‘‘liṅganāsanāya nāsetabbo’’ti taṃ vacanaṃ patirūpaṃ. <span class="bld">Hī</span>ti saccaṃ, yasmā vā. <span class="bld">Idhā</span>ti khandhake, ‘‘sāmaṇeraṃ nāsetu’’ntivacane vā.</p>



<p class="bodytext">‘‘Eseva nayo’’ti vuttavacanaṃ pākaṭaṃ karonto āha ‘‘sassatucchedānañhī’’tiādi. Aññataradiṭṭhiko <a name="V1.0222"></a> sāmaṇeroti yojanā. <span class="bld">Etthā</span>ti dasasu nāsanaṅgesu. <span class="bld">‘‘Kāma’’</span>ntipadena punaruttiniratthakadosāropanena garahaṃ dasseti. <span class="bld">‘‘Panā’’</span>tipadena tesaṃ dosānaṃ pahānena sambhāvanaṃ dasseti. Abrahmacāriṃ sāmaṇeranti sambandho. <span class="bld">Upasampādetuṃ vaṭṭatī</span>ti upasampādanaṃ vaṭṭati. Bhikkhunidūsako sāmaṇeroti sambandho. <span class="bld">Pabbajjampī</span>ti ettha <span class="bld">pi</span>saddassa garahatthabhāvaṃ dassetuṃ vuttaṃ ‘‘pageva upasampada’’nti. <span class="bld">Etamattha</span>nti etādisamatthaṃ.</p>



<p class="subhead">47. Paṇḍakavatthukathā</p>



<p class="bodytext"><a name="para109"></a><span class="paranum">109</span>. Daharataruṇasaddānaṃ vevacanattā vuttaṃ <span class="bld">‘‘dahare…pe… taruṇe’’</span>ti. <span class="bld">Moḷigalla</span>saddo thūlasarīravācako anipphannapāṭipadikoti āha ‘‘moḷigalleti thūlasarīre’’ti. <span class="bld">Hatthibhaṇḍe</span>ti ettha hatthisaṅkhātaṃ bhaṇḍaṃ etesanti hatthibhaṇḍāti vutte hatthigopakāti āha ‘‘hatthigopake’’ti. Abhidhāne (abhidhānappadīpikāyaṃ 367 gāthāyaṃ) pana ‘‘hatthimeṇḍo’’ti pāṭho atthi.</p>



<p class="bodytext"><span class="bld">Paṇḍako</span>ti <a name="M0.0258"></a> paḍati vikalabhāvaṃ gacchatīti paṇḍako. Saṃkhepena vuttamatthaṃ vitthārena dassento āha <span class="bld">‘‘tatthā’’</span>tiādi. Tattha <span class="bld">yassā</span>ti paṇḍakassa. <span class="bld">Asucinā</span>ti sambhavena. <span class="bld">Āsittassā</span>ti āsiñcitabbassa. Iminā asucinā mukhe āsiñcitabboti <span class="bld">āsitto</span>ti vacanatthaṃ dasseti. <span class="bld">Aya</span>nti paṇḍako. <span class="bld">Ajjhācāra</span>nti methunajjhācāraṃ. ‘‘Usūyāya uppannāyā’’tiiminā usūyatīti <span class="bld">usūyo</span>ti vacanatthaṃ dasseti. <span class="bld">Upakkamenā</span>ti vāyāmena. <span class="bld">Bījānī</span>ti aṇḍāni. Iminā upakkamena etasmā bījāni apanītānīti <span class="bld">opakkamiko</span>ti vacanatthaṃ dasseti. Pakkhe pavatto paṇḍako <span class="bld">pakkhapaṇḍako,</span> pakkhe pariḷāhavūpasamo paṇḍako <span class="bld">pakkhapaṇḍako</span>ti vacanatthaṃ dassento āha ‘‘ekacco panā’’tiādi. Tattha pubbavacanatthe <span class="bld">pakkhe</span>ti kālapakkheti attho daṭṭhabbo. Pacchimavacanatthe <span class="bld">pakkhe</span>ti juṇhapakkheti attho daṭṭhabbo. ‘‘Akusalavipākānubhāvenā’’ti padaṃ ‘‘paṇḍako hotī’’tipadeyeva sambandhitabbaṃ. <span class="bld">Assā</span>ti paṇḍakassa. <span class="bld">Napuṃsakapaṇḍako</span>ti puriso viya sātisayaṃ paccāmitte na puṃsaketi abhimaddanaṃ kātuṃ na sakkotīti <span class="bld">napuṃsako</span>. Na pumā na itthīti <span class="bld">napuṃsako</span>ti katvā napumanaitthisaddassa niruttinayena napuṃsakakaraṇampi vadanti. Napuṃsakoyeva paṇḍako napuṃsakapaṇḍako. <span class="bld">Tesū</span>ti pañcasu paṇḍakesu. <span class="bld">Tesupī</span>ti opakkamikādīsu tīsupi. ‘‘Yasmiṃ pakkhe’’ti iminā pakkhe pakkhe paṇḍakabhāvaṃ nivatteti. <span class="bld">Assā</span>ti paṇḍakassa. <span class="bld">Etthā</span>ti pañcasu paṇḍakesu. <span class="bld">Sopī</span>ti paṇḍakopi. <span class="bld">Ito</span>ti paṇḍakavārato. <span class="bld">‘‘Eseva nayo’’</span>ti iminā liṅganāsanameva atidisati.</p>



<p class="subhead">48. Theyyasaṃvāsakavatthukathā</p>



<p class="bodytext"><a name="para110"></a><span class="paranum">110</span>. <span class="bld">Pārijaññapattassā</span>ti <a name="V1.0223"></a> parihāyatīti parijāni, issariyabhogādi, tassa bhāvo pārijaññaṃ, issariyabhogādikkhayo, taṃ pattoti pārijaññapatto, tassa. <span class="bld">‘‘Pārijuññapattassā’’</span>tipi ukārena saha pāṭho atthi. <span class="bld">Khīṇakolañño</span>ti ettha kule jātā kolaññā, ṇyapaccayo, nakārāgamo. Khīṇā kolaññā assāti khīṇakolaññoti <a name="M0.0259"></a> vacanatthaṃ dassento āha ‘‘mātipakkhapitipakkhato’’tiādi. Tattha <span class="bld">mātipakkhapitipakkhato</span>ti mātuyā pakkho mātipakkho, pituno pakkho pitipakkho, mātipakkho ca pitipakkho ca mātipakkhapitipakkhā. <span class="bld">Phātiṃ kātu</span>nti ettha phā-dhātu vaḍḍhanatthoti āha ‘‘vaḍḍhetu’’nti. ‘‘Pucchiyamāno’’ti iminā <span class="bld">anuyuñjiyamāno</span>ti ettha anutyūpasaggavasena yujasaddo pucchanatthoti dasseti.</p>



<p class="bodytext"><span class="bld">Theyyasaṃvāsako</span>ti thenanaṃ theyyaṃ nakārassa yakāraṃ katvā, theyyāya saṃvāsako imassāti theyyasaṃvāsako. Ettha ca na kevalaṃ vassagaṇanādikoyeva saṃvāso nāma hoti, atha kho theyyāya liṅgagahaṇampi saṃvāsoyeva nāma. Tasmā tassa tividhabhāvaṃ dassento āha ‘‘tayo’’tiādi. Tattha liṅgaṃ thenetīti <span class="bld">liṅgathenako,</span> eseva nayo itaresupi. Tamatthaṃ vitthārento āha ‘‘tatthā’’tiādi. Tattha <span class="bld">yo</span>ti theyyasaṃvāsako. <span class="bld">Liṅgamattassevā</span>ti ettha mattasaddena saṃvāsādayo nivatteti.</p>



<p class="bodytext"><span class="bld">Videsa</span>nti attano desato viyogaṃ desaṃ. Visaddo hettha viyogatthavācako. Atha vā vi dūraṃ desaṃ. Visaddo hettha dūratthavācako. <span class="bld">Musā</span>ti abhūtatthe dutiyantanipāto, abhūtaṃ vacananti attho. <span class="bld">Paṭibāhatī</span>ti aññe nivāreti. <span class="bld">Saṃvāsathenako nāmā</span>ti ettha ko saṃvāso nāma, nanu ekakammādikoti āha ‘‘bhikkhuvassagaṇanādiko’’tiādi. <span class="bld">Bhikkhuvassagaṇanādiko</span>ti ādisaddena yathāvuḍḍhaṃ vandanasādiyanaṃ āsanapaṭibāhanaṃ uposathapavāraṇādīsu sandissananti imāni saṅgaṇhāti. ‘‘Kiriyabhedo’’ti iminā saṃ ekato vasiyati anenāti <span class="bld">saṃvāso</span>ti vacanatthena kiriyabhedo saṃvāso nāmāti dasseti. <span class="bld">Imasmiṃ atthe</span>ti imasmiṃ vatthumhi, imasmiṃ ṭhāneti attho. Iminā pārājikādiṭṭhāne pana ekakammādiko saṃvāso nāmāti dasseti.</p>



<p class="bodytext">‘‘Liṅgassa <a name="M0.0260"></a> ceva saṃvāsassa cā’’ti iminā <span class="bld">ubhayathenako</span>ti ettha ubhayasarūpaṃ dasseti.</p>



<p class="bodytext"><span class="bld">Etthā</span>ti <a name="V1.0224"></a> theyyasaṃvāsakaṭṭhāne. <span class="bld">Rāja…pe… bhayehi vā</span>ti ettha bhayasaddo paccekaṃ yojetabbo. Rājabhayena ca dubbhikkhabhayena ca kantārabhayena ca rogabhayena ca veribhayena cāti hi attho. <span class="bld">Cīvaragahaṇattha</span>nti cīvarāharaṇatthaṃ, ayameva vā pāṭho. <span class="bld">Vā</span>saddo hetvatthaṃ vā sampadānatthaṃ vā sampiṇḍeti. Ayaṃ gāthā vibhattiyā uppaṭipāṭittā bhaggarītisaṅkhātā alaṅkāradosā na muttā. <span class="bld">Liṅga</span>nti samaṇaliṅgaṃ. <span class="bld">Idhā</span>ti imasmiṃ sāsane.</p>



<p class="bodytext"><span class="bld">Nādhivāsetī</span>ti na sampaṭicchati. <span class="bld">Yāvā</span>ti yattakaṃ kālaṃ, ayaṃ panettha yojanā – idha yo rāja…pe… bhayena vā cīvaragahaṇatthaṃ vā liṅgaṃ ādiyati, so suddhamānaso hutvā yāva saṃvāsaṃ nādhivāseti, tāva eso ‘‘theyyasaṃvāsako nāmā’’ti na vuccatīti.</p>



<p class="bodytext"><span class="bld">Tatrā</span>ti tāsu gāthāsu. <span class="bld">Idhā</span>ti imasmiṃ sāsane. <span class="bld">Eva</span>nti liṅge gahiyamāne. <span class="bld">Tasmi</span>nti jane. <span class="bld">Anosaritvāvā</span>ti anokkamitvāva. <span class="bld">Liṅgaṃ apanetvā</span>ti sayaṃ gahitaṃ samaṇaliṅgaṃ vināsetvā. <span class="bld">Pabbajitālaya</span>nti pabbajitachāyaṃ. <span class="bld">Pubbe</span>ti saṃvāsathenake.</p>



<p class="bodytext"><span class="bld">Sabbapāsaṇḍiyabhattānī</span>ti sabbāni pāsaṇḍaṃ uddissa dinnāni bhattāni.</p>



<p class="bodytext">Satte vahatīti <span class="bld">sattavāho</span>. Viramitabbanti <span class="bld">veraṃ,</span> taṃ pavattetīti <span class="bld">veriko</span>. Kāyena pariharitabbānīti <span class="bld">kāyaparihāriyāni. Ta</span>nti tuvaṃ. <span class="bld">Hīnāyāvattabhāva</span>nti hīnāya gihibhāvāya āvattabhāvaṃ.</p>



<p class="bodytext"><span class="bld">Uppabbajitvā</span>ti pabbajaviyogaṃ katvā. <span class="bld">Tamattha</span>nti uppabbajitasaṅkhātamatthaṃ. <span class="bld">Assā</span>ti mahāsāmaṇerassa.</p>



<p class="bodytext"><span class="bld">Mahanto vā</span>ti ettha <span class="bld">vā</span>saddo garahattho. Pageva daharoti dasseti. Abyatto hotīti yojanā. <span class="bld">So</span>ti sāmaṇero.</p>



<p class="bodytext"><span class="bld">Vacchagorakkhādīnī</span>ti <a name="M0.0261"></a> ettha <span class="bld">vaccho</span>ti taruṇagoṇo. So hi mātusantike vasatīti <span class="bld">vaccho</span>. Mātuyā viyogakāle vā vassatīti vacchoti vuccati. Iminā dammagavajaraggavāpi sāmaññato gahitā. <span class="bld">Go</span> vuccati khettabhūmi. Vaccho ca go ca <span class="bld">vacchagavā,</span> tesaṃ rakkhanaṃ vacchagorakkho, so ādi yesaṃ kasikammādīnanti vacchagorakkhādīni. ‘‘Sūpasampanno’’ti iminā <a name="V1.0225"></a> gahaṭṭhampi sace upasampādeti, sūpasampannoti dasseti. <span class="bld">Anupasampannakāleyevā</span>ti sāmaṇerakāleyeva. <span class="bld">Vinayavinicchaye</span>ti vinaye vuttassa theyyasaṃvāsakassa vinicchaye. <span class="bld">Theyyasaṃvāsako hoti</span> liṅgassa apanītattā.</p>



<p class="bodytext"><span class="bld">Theyyasaṃvāsako na hoti</span> saliṅge ṭhitattā. <span class="bld">Ayampi theyyasaṃvāsako na hoti</span> kāsāye saussāhattā. <span class="bld">Theyyasaṃvāsako hoti</span> kāsāye dhurassa nikkhittattā.</p>



<p class="bodytext"><span class="bld">Theyyasaṃvāsako na hoti</span> saliṅge ṭhitattā. <span class="bld">Neva theyyasaṃvāsako hoti</span> kāsāye saussāhattā. <span class="bld">Methunasevanādīhī</span>tiādisaddena pāṇātipātādayo saṅgaṇhāti. <span class="bld">Theyyasaṃvāsako hoti</span> kāsāye dhurassa nikkhittattā. <span class="bld">Ovaṭṭika</span>nti adhovaṭṭena karaṇaṃ. <span class="bld">Rakkhati tāvā</span>ti tāva rakkhati vīmaṃsanena nivāsitattā. <span class="bld">Liṅga</span>nti samaṇaliṅgaṃ. <span class="bld">Theyyasaṃvāsako hoti</span> gihiliṅgassa sampaṭicchitattā.</p>



<p class="bodytext"><span class="bld">Vīmaṃsati vā sampaṭicchati vā rakkhatiyeva</span> odātavatthassa antokāsāyabhāvato. ‘‘Bhikkhuniyāpi eseva nayo’’ti vuttamevatthaṃ vibhāvento āha ‘‘sāpī’’tiādi.</p>



<p class="bodytext">Vuḍḍhapabbajito sāmaṇeroti sambandho. <span class="bld">Pāḷiyampī</span>ti pantiyampi. Seno maṃsapesiṃ gahetvā gacchati viya bhattapiṇḍe pattaṃ upanāmetvā gahetvā gacchati. <span class="bld">Theyyasaṃvāsako na hoti</span> vassānaṃ agaṇanattā.</p>



<p class="subhead">48. Titthiyapakkantakakathā</p>



<p class="bodytext"><a name="para110"></a><span class="paranum">110</span>. Pakkamatīti <a name="M0.0262"></a> <span class="bld">pakkanto,</span> ‘‘paviṭṭho’’ti iminā kamudhātuyā padavikkhepatthaṃ dasseti, icchākantiatthe nivatteti. <span class="bld">So</span>ti titthiyapakkantako. <span class="bld">Tatrā</span>ti titthiyapakkantake. Upasampanno bhikkhu gacchatīti sambandho. <span class="bld">Tesa</span>nti titthiyānaṃ. ‘‘Titthiyo bhavissāmī’’ti pubbeva laddhigahitattā vuttaṃ ‘‘liṅge ādinnamatte’’ti. <span class="bld">Kusacīrādīnī</span>ti ettha <span class="bld">kuso</span> vuccati salākā. <span class="bld">Cīro</span>ti panti, āvalīti attho. Kuse rajjunā āvunitvā kato cīro <span class="bld">kusacīro,</span> so ādi yesaṃ tānīti kusacīrādīni. Ādisaddena phalakacīrādayo saṅgaṇhāti. Kusatiṇehi kato cīro <span class="bld">kusacīro</span>tipi vadanti. <span class="bld">Naggo</span>ti acelako. <span class="bld">Ājīvako</span>ti acelakavatamādāya <a name="V1.0226"></a> jīvatīti ājīvako. <span class="bld">Tesa</span>nti ājīvakānaṃ. Ovadito hutvāti sambandho.</p>



<p class="bodytext"><span class="bld">Ki</span>nti kiṃ vataṃ. <span class="bld">Luñcāpetī</span>ti apanayāpeti. <span class="bld">Morapiñchādīnī</span>ti ettha <span class="bld">piñchaṃ</span> vuccati pakkho. So hi piñchati ākāse gacchati anenāti piñchanti vuccati. Pichi gatiyanti dhātupāṭho. Morassa piñchaṃ morapiñchaṃ, taṃ ādi yesaṃ tānīti morapiñchādīni. Ādisaddena ulūkapiñchādayo saṅgaṇhāti. <span class="bld">Yāva na sampaṭicchatī</span>ti yāva laddhiṃ na sampaṭicchati. <span class="bld">Na</span>nti vīmaṃsamānaṃ bhikkhuṃ. <span class="bld">Laddhī</span>ti titthiyaladdhi. <span class="bld">Rakkhatī</span>ti titthiyapakkantakato rakkhati. Laddhiyā abhāvena titthiyapakkantako na hotīti adhippāyo. <span class="bld">Acchiddacīvaro</span>ti ettha ākāro kodhattho, aḍḍattho vā hoti, chiddasaddo dūsanattho hoti. Tasmā ākodhena aḍḍena vā chiddo dūsitoti <span class="bld">acchiddo</span>ti attho daṭṭhabbo. ‘‘Acchinno’’tipi pāṭho. Acchiddaṃ cīvarametassāti acchiddacīvaro. <span class="bld">Titthāyatana</span>nti titthīnaṃ nivāsaṭṭhānaṃ, titthiyānaṃ upassayanti attho.</p>



<p class="subhead">49. Tiracchānagatavatthu</p>



<p class="bodytext"><a name="para111"></a><span class="paranum">111</span>. Devasampattisadisaṃ issariyasampattiṃ anubhavantopi so nāgo kasmā nāgayoniyā aṭṭīyatīti āha <span class="bld">‘‘kiñcāpī’’</span>tiādi.</p>



<p class="bodytext">Tattha <a name="M0.0263"></a> kiñcāpi anubhotīti sambandho. <span class="bld">Kiñcāpi</span>saddo hettha sambhāvanājotako, panasaddo garahatthajotako. <span class="bld">Kusalavipākenā</span>ti ahetukakusalavipākena. <span class="bld">Tassā</span>ti nāgassa. <span class="bld">Sajātiyā</span>ti samānajātiyā nāgiyā. <span class="bld">Udakasañcārimaṇḍūkabhakkha</span>nti udake sañcaraṇasīlaṃ maṇḍūkasaṅkhātaṃ bhakkhaṃ pātubhavatīti yojanā. <span class="bld">So</span>ti nāgo. <span class="bld">Aṭṭīyatī</span>ti aramaṇaṃ pīḷiyati. <span class="bld">Harāyatī</span>ti ettha haredhātu lajjanatthoti āha ‘‘lajjatī’’ti. Ekāranto dhātu bhūvādigaṇiko (saddanītidhātumālāyaṃ 16 rakārantadhātu). <span class="bld">Jigucchatī</span>ti ettha gupadhātuyā kammaṃ dassento āha ‘‘attabhāva’’nti. ‘‘Tassa bhikkhuno’’tipadassa ‘‘nikkhante’’tipadena yojitabbattā bhummatthe sāmivacananti āha ‘‘tasmiṃ bhikkhusmi’’nti. Atha vā <span class="bld">tassa bhikkhuno</span>ti sāmiyogattā ‘‘nikkhante’’ti ettha bhāvatthe mānapaccayoti āha ‘‘nikkhamane’’ti. Iminā nikkhanteti ettha na antapaccayo, mānapaccayasseva antabhāvaṃ katvā vuttoti dasseti. <span class="bld">Vissaṭṭho</span>ti sativissajjito. <span class="bld">Tasmi</span>nti bhikkhumhi. <span class="bld">Kapimiddhavasenevā</span>ti kapino middhavasena eva. Atha vā kapimiddhavasena niddāyanto iva niddāyantoti yojanā. <span class="bld">Paṭinipajjī</span>ti puna nipajji. <span class="bld">Vissaramakāsī</span>ti <a name="V1.0227"></a> ettha visaddo virūpatthajotako, sarasaddo saddavācakoti dassento āha ‘‘virūpaṃ mahāsaddamakāsī’’ti.</p>



<p class="bodytext">‘‘Akārassa lopaṃ katvā’’ti iminā <span class="bld">tumhe khotthā</span>ti ettha ‘‘tumhe kho atthā’’ti padavibhāgaṃ katvā okārato parassa akārassa lopaṃ dasseti. ‘‘Akārassālopa’’ntipi pāṭho. Evañhi sati akārassa alopaṃ katvāti attho daṭṭhabbo. Iminā ‘‘tumhe kho atthā’’ti padacchedaṃ katvā akāre pare okārassa vakāraṃ katvā tumhe khvatthā’’ti pāṭho dassito. Kasmā imasmiṃ dhammavinaye avirūḷhidhammāti āha ‘‘jhāna…pe… abhabbattā’’ti. ‘‘Bhavathā’’ti iminā <span class="bld">atthā</span>ti ettha asadhātu sattatthavācako thavibhattīti dasseti. <span class="bld">Sajātiyā</span>ti ettha samānā jāti etissāti sajātīti <a name="M0.0264"></a> vutte nāgī evāti āha ‘‘nāgiyā evā’’ti. <span class="bld">Manussitthiādī</span>ti ettha ādisaddena tiracchānagatitthīpetitthīdevitthiyo saṅgaṇhāti. ‘‘Dveme bhikkhave paccayā’’ti desanā sāvasesadesanāti dassento āha ‘‘ettha cā’’ti. <span class="bld">Etthā</span>ti tiracchānagatavatthumhi. <span class="bld">Abhiṇha</span>nti abhikkhaṇaṃ punappunanti attho.</p>



<p class="bodytext"><span class="bld">Tiracchānagato</span>ti ettha kiṃ apāyapariyāpanno duggatiahetukapaṭisandhikovādhippetoti āha ‘‘nāgo vā hotū’’tiādi.</p>



<p class="subhead">50. Mātughātakādivatthukathā</p>



<p class="bodytext"><a name="para112"></a><span class="paranum">112</span>. <span class="bld">Nikkhanti</span>nti ettha ‘‘imassa pāpakammassā’’ti chaṭṭhīyogattā bhāvatthe tipaccayoti āha ‘‘nikkhamana’’nti. <span class="bld">Apavāhana</span>nti apāyapaṭisandhivahanato apagamanaṃ. <span class="bld">Yenā</span>ti manussabhūtena yena jīvitā voropitāti sambandho. <span class="bld">Manussitthibhūtā</span>ti manussitthī hutvā bhūtā, manussitthībhāvaṃ vā bhūtā pattā. Iminā tiracchānagatitthiādayo nivatteti. ‘‘Janikā’’ti iminā posāvanikamātādayo nivatteti. <span class="bld">Sayampī</span>ti ettha pisaddo na kevalaṃ mātāyeva, atha kho puttenāpīti dasseti. <span class="bld">Satā</span>ti santena. Manussajātikeneva satā manussajātiko eva hutvā voropitāti yojanā. Anantare bhave phalaṃ nibbattetīti <span class="bld">ānantariyaṃ,</span> mātughātakakammaṃ, tena jātisāmaññampi ajanikaṃ ghātento ca janikampi jātibhedaṃ ghātento ca na anantariko hoti, tassa pabbajjā ca upasampadā ca na vāritāti dassento āha ‘‘yena panā’’tiādi. Tattha poseti vaddhetīti posāpaniyā, sā eva <span class="bld">posāvanikā</span> pakārassa vakāraṃ, yakārassa ca kakāraṃ katvā, posāvanikā ca sā mātā ceti <span class="bld">posāvanikamātā. Assā</span>ti <a name="V1.0228"></a> puttassa. Idaṃ padaṃ pubbāparāpekkhaṃ. Tattha pubbapade bhāvasambandho, pacchimapade sāmisambandho. Sabbathā eseva nayo hotīti āha ‘‘sacepī’’tiādi. <span class="bld">Vesiyā</span>ti upalakkhaṇavasena vuttaṃ<a name="M0.0265"></a>. Yāya kāyaci itthiyā puttassāpi gahetabbattā. ‘‘Ayaṃ me pitā’’ti ajānanameva hi pamāṇaṃ. <span class="bld">Anenā</span>ti iminā puttena. ‘‘Pitughātakotveva saṅkhyaṃ gacchatī’’ti iminā mātughātakepi ‘‘ayaṃ me mātā’’ti ajānitvā ghātentopi mātughātakotveva saṅkhyaṃ gacchatīti dasseti.</p>



<p class="bodytext"><a name="para114"></a><span class="paranum">114</span>. Saṅkhepena vuttamatthaṃ vitthārena dassento āha ‘‘manussajātiyaṃ hī’’tiādi. <span class="bld">Apabbajita</span>nti gihibhūtaṃ. <span class="bld">Pabbajjā cassā</span>ti ettha casaddena upasampadāpi vāritāti dasseti. <span class="bld">Assā</span>ti arahantaghātakassa. <span class="bld">Avasesa</span>nti arahantato avasesaṃ. <span class="bld">Assā</span>ti ariyaghātakassa. <span class="bld">Ānantariyo na hoti</span> tiracchānagatattā panassa pabbajjā vāritāti attho netabbo. <span class="bld">Etthā</span>ti mātughātakādikammesu. <span class="bld">Vadhāyā</span>ti tadatthe catutthīti āha ‘‘vadhatthāyā’’ti. ‘‘Māretu’’nti iminā ‘‘vadhatthāyā’’ti ettha hanadhātu hiṃsanatthoti dasseti. ‘‘Nīyantī’’ti iminā <span class="bld">onīyantī</span>ti ettha otyūpasaggo dhātvatthānuvattakoti dasseti. Yaṃ pana vacanaṃ vuttanti sambandho. Tassa vacanassa atthoti yojanā. <span class="bld">‘‘Sacā ca iti ayaṃ nipāto vutto’’</span>ti iminā bhayapīḷitattā ca niruttīsu akusalattā ca davābhaṇanena ravābhaṇanena ayaṃ nipāto corehi vuttoti dasseti. <span class="bld">‘‘Sace ca icceva vā pāṭho’’</span>ti iminā tehi tathā vuttepi saṅgītikāle vā potthakārūḷhakāle vā yathābhūtaṃ saṅgītattā, potthakārūḷhattā ca yathābhūto pāṭho atthīti dasseti. <span class="bld">Tatthā</span>ti tesu padesu. Niddhāraṇe bhummaṃ. <span class="bld">Tassā</span>ti ‘‘sacajja maya’’nti pāṭhassa. ‘‘Sace ajja maya’’nti iminā ekāralopasandhiṃ dasseti. ‘‘Sacejja maya’’nti akāralopasandhināpi pāṭho atthi.</p>



<p class="bodytext"><a name="para115"></a><span class="paranum">115</span>. <span class="bld">Pakatatta</span>nti pakatiyā sīlasaṅkhāto attā sabhāvo etissāti pakatattā, taṃ. Kāyasaṃsaggena bhikkhunīnaṃ pārājikattā vuttaṃ ‘‘sīlavināsaṃ pāpetī’’ti. Anicchamānaṃyeva bhikkhuninti sambandho.</p>



<p class="bodytext"><span class="bld">Icchamāna</span>nti <a name="M0.0266"></a> odātavatthavasanaṃ icchamānaṃ. Yasmā abhikkhunī hoti, tasmā bhikkhunīdūsako na hotīti yojanā. Sīlavipannaṃ bhikkhuninti sambandho.</p>



<p class="bodytext">Yo <a name="V1.0229"></a> devadatto saṅghaṃ bhindati viya, bhindatīti yojanā. <span class="bld">Uddhamma</span>nti dhammato virahitaṃ. <span class="bld">Ubbinaya</span>nti vinayato virahitaṃ. <span class="bld">Catunnaṃ kammāna</span>nti apalokanādīnaṃ catunnaṃ kammānaṃ.</p>



<p class="bodytext">Yo devadatto lohitaṃ uppādeti viya, uppādetīti yojanā. <span class="bld">Duṭṭhacittenā</span>ti ettha na yaṃkiñci duṭṭhacittaṃ duṭṭhacittaṃ nāma, atha kho vadhakacittanti āha ‘‘vadhakacittenā’’ti. <span class="bld">Sarīre</span>ti sarīrabbhantare. Tathāgatassa hi abhejjakāyattā parūpakkamena cammacchedaṃ katvā lohitassa uppādanaṃ nāma natthi. Yo pana jīvako phāsuṃ karoti viya, phāsuṃ karotīti yojanā. <span class="bld">Lohitañcā</span>ti pūtilohitañca.</p>



<p class="subhead">54. Ubhatobyañjanakavatthukathā</p>



<p class="bodytext"><a name="para116"></a><span class="paranum">116</span>. <span class="bld">Ubhatobyañjanako</span>ti ettha bāhiratthasamāsaṃ dassento āha ‘‘itthinimittuppādanakammato cā’’tiādi. Tattha ‘‘itthi…pe… kammato cā’’ti iminā ubhayasarūpaṃ dasseti. Ubhato kammato pavattanti pāṭhaseso yojetabbo. <span class="bld">Byañjana</span>nti nimittaṃ. <span class="bld">Assā</span>ti janassa. <span class="bld">Karotipi kāretipī</span>ti ettha karadhātuyā suddhakammakāritakammāni dassento āha ‘‘purisanimittenā’’tiādi. Tattha ‘‘vītikkama’’nti iminā suddhakammaṃ dasseti, ‘‘para’’nti iminā kāritakammaṃ dasseti. <span class="bld">Samādapetvā</span>ti uyyojetvā. Tassa duvidhabhāvaṃ dassento āha ‘‘duvidho’’tiādi. Tattha itthibhāvena lakkhito ubhatobyañjanako <span class="bld">itthiubhatobyañjanako</span>. Esa nayo itaratthāpi.</p>



<p class="bodytext"><span class="bld">Tatthā</span>ti duvidhesu ubhatobyañjanakesu. <span class="bld">Itthinimitta</span>nti itthiyā aṅgajātaṃ. Eseva nayo ‘‘purisanimitta’’nti etthāpi. <span class="bld">Pākaṭaṃ paṭicchanna</span>nti sabhāvato pākaṭaṃ paṭicchannaṃ. Puna <span class="bld">paṭicchannaṃ pākaṭa</span>nti rāgavasena paṭicchannaṃ <a name="M0.0267"></a> pākaṭaṃ. <span class="bld">Paraṃ gaṇhāpetī</span>ti parameva gaṇhāpetīti attho. <span class="bld">Ida</span>nti kāraṇaṃ. <span class="bld">Etesa</span>nti dvinnaṃ ubhatobyañjanakānaṃ. <span class="bld">Kurundiyaṃ pana vuttaṃ,</span> kiṃ vuttanti yojanā. <span class="bld">Tatthā</span>ti ubhatobyañjanake. <span class="bld">Vicāraṇakkamo</span>ti vīmaṃsanānukkamo. ‘‘Tattha vicārakkamo’’tipi pāṭho. Vicāraṇakkamo dhammasaṅgahaṭṭhakathāya veditabbo, idha pana kiṃ veditabbanti āha ‘‘idamidha veditabba’’nti. Tattha <span class="bld">ida</span>nti napabbajjūpasampadakāraṇaṃ. <span class="bld">Idhā</span>ti imissaṃ vinayaṭṭhakathāyaṃ.</p>



<p class="subhead">55. Anupajjhāyakādivatthukathā</p>



<p class="bodytext"><a name="para117"></a><span class="paranum">117</span>. <span class="bld">Tena kho pana samayenā</span>ti ettha tasaddassa aniyamaniddesabhāvaṃ dassento āha ‘‘yena samayenā’’ti. <span class="bld">Sikkhāpadaṃ apaññattaṃ hotī</span>ti ‘‘na bhikkhave anupajjhāyako upasampādetabbo’’ti <a name="V1.0230"></a> sikkhāpadaṃ apaññattaṃ hoti. ‘‘Upajjhāyavirahita’’nti iminā <span class="bld">anupajjhāyaka</span>nti ettha akārassa virahatthaṃ dasseti. Upajjhāyavirahitaṃ upasampadāpekkhanti sambandho. <span class="bld">‘‘Eva’’</span>ntiādinā dosaṃ dasseti. <span class="bld">Upajjhaṃ agāhāpetvā</span>ti ‘‘upajjhāyo me bhante hohī’’ti (mahāva. 65; mahāva. aṭṭha. 64) upajjhaṃ agāhāpetvā. Upasampādentassa kārakasaṅghassāti yojanā. <span class="bld">Kammaṃ panā</span>ti upasampadakammaṃ pana. ‘‘Eseva nayo’’ti iminā upasampādentassa āpatti, kammaṃ pana na kuppatīti vacanaṃ atidisati.</p>



<p class="subhead">56. Apattakādivatthukathā</p>



<p class="bodytext"><a name="para118"></a><span class="paranum">118</span>. Yo piṇḍo hatthesu labbhatīti yojanā. <span class="bld">Tadatthāyā</span>ti tassa piṇḍassa atthāya. <span class="bld">Seyyathāpi titthiyā</span>ti ettha seyyathāpisaddo upamattho, titthiyasaddo ājīvakanāmake titthiye hotīti dassento āha ‘‘yathāpi ājīvakanāmakā titthiyā’’ti. Tasmā ājīvakasaṅkhāte titthiye upamaṃ katvā ujjhāyantīti āha ‘‘sūpabyañjanehī’’tiādi. <span class="bld">Hī</span>ti saccaṃ, yasmā vā. <span class="bld">Te</span>ti ājīvakā. <span class="bld">Kammaṃ pana na kuppatī</span>ti pattacīvaresu asantesupi kammavācāya <a name="M0.0268"></a> ‘‘paripuṇṇassa pattacīvara’’nti parikittitattā kammaṃ na kuppatīti adhippāyo.</p>



<p class="bodytext"><span class="bld">Yācitakenā</span>ti ettha yācito hutvā gahito <span class="bld">yācitako</span>ti dassento āha ‘‘yācitvā gahitenā’’ti. ‘‘Īdisena hī’’tiādinā dosaṃ dasseti. <span class="bld">Tasmā</span>ti yasmā āpatti hoti, tasmā. <span class="bld">Tassā</span>ti upasampadāpekkhassa. Nirapekkhehi ācariyupajjhāyādīhīti yojanā. <span class="bld">Nissajjitvā</span>ti brahmadeyyena nissajjitvā. Anadhiṭṭhānupagānaṃ pattacīvarānaṃ apattacīvarattā vuttaṃ ‘‘adhiṭṭhānupagaṃ pattacīvara’’nti. <span class="bld">Paṇḍupalāsa</span>nti samaṇuddesabhāvāpekkhaṃ. So hi rūḷhivasena paṇḍupalāsoti vuccati. Atha vā yathā paṇḍupalāso na harito, nāpi sukkho hoti, evaṃ sopi pabbajāpekkho na gihī hoti, nāpi sāmaṇero, tasmā samaṇuddesabhāvāpekkho ‘‘paṇḍupalāso’’ti vuccati.</p>



<p class="bodytext">Vasantassa paṇḍupalāsassāti sambandho. <span class="bld">Anāmaṭṭhapiṇḍapāta</span>nti bhikkhūhi anāmasitabbaggaṃ piṇḍapātaṃ. <span class="bld">Sāmaṇerabhāgasamako</span>ti sāmaṇerehi laddhena bhāgena samaṃ pavatto. <span class="bld">Assā</span>ti paṇḍupalāsassa. Sāmaṇerassa sabbaṃ paṭijagganakammaṃ kātuṃ vaṭṭati viya, assa kātuṃ vaṭṭatīti yojanā.</p>



<p class="subhead">57. Hatthacchinnādivatthukathā</p>



<p class="bodytext"><a name="para119"></a><span class="paranum">119</span>. Hatthacchinnādivatthūsu <a name="V1.0231"></a> hatthā chinnā yassāti <span class="bld">hatthacchinno</span>tiādivacanatthaṃ dassento āha ‘‘yassā’’tiādi. <span class="bld">Maṇibandhe</span>ti pakoṭṭhante. So hi yasmā ettha maṇisaṅkhātaṃ alaṅkāravikatiṃ bandhati, tasmā maṇibandhoti vuccati. <span class="bld">Kappare</span>ti kapoṇiyaṃ. Sā hi paresaṃ piṭṭhīsu kapati hiṃsati anenāti ‘‘kapparo’’ti vuccati. Yassa hatthā chinnā honti, ayaṃ hatthacchinno nāmāti yojanā. Eseva nayo sesesupi. Eko vā pādoti yojanā. Heṭṭhā ‘‘eko vā dve vā hatthā’’ti etthāpi eseva nayo. <span class="bld">Catūsu hatthapādesu dve vā</span>ti eko hattho, eko pādoti dve <a name="M0.0269"></a> vā. <span class="bld">Kaṇṇā</span>ti saddaggahā. Te hi kaṇṇati savati etehīti kaṇṇāti vuccanti. <span class="bld">Kaṇṇābaddhe</span>ti kaṇṇacchiddassa ābaddhe. <span class="bld">Saṅghāṭetu</span>nti saṅghaṭanaṃ kātuṃ, ābandhanaṃ kātunti attho. <span class="bld">Ajapadake</span>ti ajapadasaṇṭhāne ṭhāne. <span class="bld">Nāsā</span>ti ghānāni. Tāni hi nāsati abyattasaddaṃ karoti etāhīti nāsāti vuccanti. <span class="bld">Nāsikā</span>ti nāsāyeva. <span class="bld">Saṇṭhāpetu</span>nti suṭṭhu ṭhapetuṃ, pakatiyā ṭhapetunti attho. <span class="bld">Nakhasesa</span>nti nakhoyeva seso chinnaṅgulitoti nakhaseso, taṃ. Agge pure uṭṭhahatīti <span class="bld">aṅguṭṭho</span>. ‘‘Vuttanayenevā’’ti iminā ‘‘nakhasesaṃ adassetvā’’ti vacanaṃ atidisati. <span class="bld">Kaṇḍaranāmakā</span>ti mahāsiranāmakā. Te hi kaṃ sarīraṃ dhārentīti <span class="bld">kaṇḍarā</span>ti vuccanti dhakārassa ḍakāraṃ katvā. <span class="bld">Yesū</span>ti kaṇḍaresu, niddhāraṇe bhummaṃ.</p>



<p class="bodytext">Yassa vaggulipakkhakā viya aṅguliyo sambandho honti, ayaṃ <span class="bld">phaṇahatthako</span> nāmāti yojanā. <span class="bld">Eta</span>nti phaṇahatthakaṃ. Chaḷaṅgulādayopi phaṇahatthakeyeva saṅgahetabbāti āha ‘‘yassapi cha aṅguliyo’’tiādi. Yassapi cha aṅguliyo honti, ayampi phaṇahatthako nāma upacārena.</p>



<p class="bodytext"><span class="bld">Khujjo</span>ti ettha khujjo sarīro yassatthīti khujjoti vacanatthaṃ dassento āha ‘‘khujjasarīro’’ti. Kasmā khujjoti āha ‘‘urassa vā’’tiādi. Yassa pana vaṅkaṃ, ayampi khujjo nāmāti yojanā. <span class="bld">Vaṅka</span>nti ca kuṭilaṃ. <span class="bld">Hī</span>ti saccaṃ, yasmā vā. <span class="bld">Brahmujugatto</span>ti ujuṃ gattaṃ ujugattaṃ, brahmuno ujugattaṃ viya ujugattaṃ imassa mahāpurisassāti brahmujugatto, mahāpuriso.</p>



<p class="bodytext">Saṃkhepena vuttamatthaṃ vitthārena dassento āha <span class="bld">‘‘jaṅghavāmanassa hī’’</span>tiādi. <span class="bld">Yesa</span>nti ubhinnaṃ kāyānaṃ. <span class="bld">Bhūtāna</span>nti amanussānaṃ pisācakapetānaṃ. Attabhāvo hoti viyāti yojanā. <span class="bld">Parivaṭumo</span>ti parisamantato vaṭṭulasarīro.</p>



<p class="bodytext"><span class="bld">Galagaṇḍī</span>ti <a name="V1.0232"></a><a name="M0.0270"></a> ettha gale gaṇḍo yassatthīti galagaṇḍīti vacanatthaṃ dassento āha ‘‘yassā’’tiādi. <span class="bld">Eta</span>nti ‘‘galagaṇḍī’’ti etaṃ vacanaṃ. <span class="bld">Tatthā</span>ti galagaṇḍipabbājane. <span class="bld">Ya</span>nti vacanaṃ.</p>



<p class="bodytext"><span class="bld">Sipadī</span>ti ettha sithilaṃ padaṃ imassāti sipadīti vutte bhārapādoyeva gahetabboti āha ‘‘bhārapādo vuccatī’’ti. Bhāraṃ pādaṃ yassāti <span class="bld">bhārapādo</span>. Ete dve thūlapādarogīsu vattantīti daṭṭhabbaṃ. <span class="bld">Sañjātapiḷako</span>ti sañjātaphoṭo. <span class="bld">Upanāha</span>nti bhusaṃ bandhanaṃ. <span class="bld">Udakaāvāṭe</span>ti udakena puṇṇāyaṃ kāsuyaṃ. <span class="bld">Udakavālikāyā</span>ti udakatintena marunā. Yathā sirā paññāyanti, evaṃ milāpetunti yojanā. <span class="bld">Īdisa</span>nti sirāpaññāyanajaṅghatelanāḷikasabhāvaṃ. <span class="bld">Tathā</span>ti yathā pabbajjākāle karoti, tathā katvāti attho.</p>



<p class="bodytext"><span class="bld">Pāparogī</span>ti ettha pāparogassa sarūpaṃ dassento āha ‘‘arisa’’itiādi. Tattha ariso ca bhagandaro ca pittañca semho ca kāso ca soso cāti dvando, te ādayo yesaṃ teti arisa…pe… sosādayo. Ādisaddena heṭṭhā vutte ābādhe saṅgaṇhāti. Tattha pittasemhasaddehi taṃsamuṭṭhāno rogo gahetabbo. ‘‘Niccāturo’’ti iminā pāparogīti ettha mantutthe pavattassa īpaccayassa niccayogatthaṃ dasseti.</p>



<p class="bodytext"><span class="bld">Parisadūsano</span>ti ettha <span class="bld">iti</span>saddo nāmapariyāyo, parisadūsano nāmāti hi attho. Yo attano virūpatāya parisaṃ dūseti, ayaṃ parisadūsano nāmāti yojanā. Chasarīradosaṃ ādiṃ katvā parisadūsanabhāvaṃ vitthārento āha ‘‘atidīgho vā’’tiādi. <span class="bld">Atidīgho vā</span>ti ettha na kevalaṃ paresaṃ dvaṅgulādimattadīgho, atha kho diguṇādidīghovādhippetoti āha ‘‘aññesa’’ntiādi. <span class="bld">Nābhipadeso</span>ti attano nābhipadeso. Yathā hi atidīghe paravacanena atidīghassa sarūpaṃ veditabbaṃ, tathā atirassādīsupi atirassasarūpanti daṭṭhabbaṃ. <span class="bld">Mahodaro</span>ti mahāudaro. <span class="bld">Kappasīso vā</span>ti hatthisīso <a name="M0.0271"></a> viya yugasīso vā. <span class="bld">Kappa</span>saddo hettha yugatthavācako. <span class="bld">Kaṇṇikakeso vā</span>ti kaṇṇikasadisehi kesehi samannāgato. ‘‘Jātipalitehī’’ti iminā jarāvātena pahataṃ palitaṃ nivatteti. <span class="bld">Pakatitambakeso</span>ti ettha pakatisaddena kenaci payogena tambakesaṃ nivatteti. <span class="bld">Āvaṭṭasīso</span>ti punappunaṃ vaṭṭatīti āvaṭṭo, kesāvaṭṭo, so etassa sīse atthīti āvaṭṭasīso. <span class="bld">Uddhaggehī</span>ti uddhaṃ koṭīhi. <span class="bld">Jālabaddhena viyā</span>ti jālena baddhena iva.</p>



<p class="bodytext"><span class="bld">Sambaddhabhamuko vā</span>ti aññamaññasambaddhabhamuko vā. <span class="bld">Makkaṭabhamuko</span>ti makkaṭassa bhamu viya <a name="V1.0233"></a> bhamu etassāti makkaṭabhamuko. <span class="bld">Vāsikoṇenā</span>ti tacchanīkoṭiyā. <span class="bld">Visamacakkalo</span>ti ettha cakkākārena lāti pavattati, cakkākāraṃ vā lāti gaṇhātīti <span class="bld">cakkalo. Kekaro</span>ti valiro. So hi kucchitaṃ karotīti kekaroti vuccati. <span class="bld">Kakkaṭassevā</span>ti kakkaṭassa iva. <span class="bld">Mūsikakaṇṇo</span>ti ākhukaṇṇo. <span class="bld">Jaṭukakaṇṇo</span>ti vaggulikaṇṇo. <span class="bld">Aviddhakaṇṇo</span>ti acchiddakaṇṇo. <span class="bld">Hī</span>ti saccaṃ, yasmā vā. <span class="bld">So</span>ti aviddhakaṇṇo. Kaṇṇe bhagandaro etassāti <span class="bld">kaṇṇabhagandaro,</span> soyeva kaṇṇabhagandariko. Gaṇḍo kaṇṇe etassāti <span class="bld">gaṇḍakaṇṇo. Paggharitapubbenā</span>ti paggharitapūyena. Ṭaṅkito kaṇṇo yassāti <span class="bld">ṭaṅkitakaṇṇo. Gobhattanāḷikāyā</span>ti gunnaṃ bhattapānatthaṃ katāya nāḷikāya. Biḷārakkhi viya atipiṅgalaṃ akkhi etassāti <span class="bld">atipiṅgalakkhi</span>. Madhuvaṇṇo viya piṅgalaṃ akkhi etassāti <span class="bld">madhupiṅgalakkhi. Nippakhumakkhī</span>ti ettha <span class="bld">pakhumaṃ</span> vuccati akkhamhi jātaṃ lomaṃ. Tañhi akkhino pakkhadvaye jātattā pakhumanti vuccati. Natthi pakhumaṃ akkhimhi etassāti nippakhumakkhi. Assupaggharaṇaṃ akkhimhā etassāti <span class="bld">assupaggharaṇakkhi</span>. Pupphaṃ sañjātaṃ yassa akkhinoti <span class="bld">pupphitaṃ</span>. Pupphitaṃ akkhi yassāti <span class="bld">pupphitakkhi. Akkhipākenā</span>ti akkhino dalapariyantesu paccanakena rogena.</p>



<p class="bodytext"><span class="bld">Cipiṭanāsiko</span>ti anunnatanāsiko. <span class="bld">Sukatuṇḍasadisāyā</span>ti suvānaṃ mukhena sadisāya.</p>



<p class="bodytext"><span class="bld">Paṭaṅgamaṇḍūkassevā</span>ti <a name="M0.0272"></a> paṭaṅganāmakassa maṇḍūkassa mukhanimittaṃ iva mukhanimittaṃyevāti yojanā. <span class="bld">Ukkhalimukhavaṭṭisadisehī</span>ti ukkhaliyā mukhavaṭṭinā sadisehi. <span class="bld">Bhericammasadisehī</span>ti bheriyā mukhe nahitacammena sadisehi. <span class="bld">Eḷamukho</span>ti eḷāya niccapaggharitaṃ mukhametasseti eḷamukho. <span class="bld">Uppakkamukho</span>ti uppakkaṃ kuthikaṃ mukhametassāti uppakkamukho. <span class="bld">Saṅkhatuṇḍako</span>ti saṅkhassa tuṇḍena sadiso oṭṭho etassāti saṅkhatuṇḍako.</p>



<p class="bodytext"><span class="bld">Aṭṭhakadantasadisehī</span>ti aṭṭhakanāmakassa naṅgalassa dantehi sadisehi. Dante pidahitunti sambandho. <span class="bld">Dantantare</span>ti dantavivare, dantamajjhe vā. <span class="bld">Kalandakadanto viyā</span>ti kāḷakānaṃ danto viya.</p>



<p class="bodytext"><span class="bld">Mahāhanuko</span>ti mahanto hanu etassāti mahāhanuko. <span class="bld">Cipiṭahanuko</span>ti anunnatahanuko. <span class="bld">Nimmassudāṭhiko</span>ti natthi massu ca dāṭhi ca etassāti nimmassudāṭhiko. <span class="bld">Bhaṭṭhaaṃsakūṭo</span>ti bhaṭṭho patito aṃsakūṭo imassāti bhaṭṭhaaṃsakūṭo. <span class="bld">Godhāgatto</span>ti godhāya gattaṃ viya gattaṃ imassāti godhāgatto<a name="V1.0234"></a>. <span class="bld">Sabbaṃpeta</span>nti sabbampi etaṃ ‘‘kacchugatto’’tiādivacanaṃ. <span class="bld">Etthā</span>ti ‘‘kacchugatto’’tiādivacane. Vinicchayo veditabboti yojanā.</p>



<p class="bodytext"><span class="bld">Bhaṭṭhakaṭiko</span>ti bhaṭṭhā pannā kaṭi etassāti bhaṭṭhakaṭiko. Accuggatehi ānisadamaṃsehīti sambandho. <span class="bld">Vātaṇḍiko</span>ti vātena pūrito aṇḍakoso etassāti vātaṇḍiko. <span class="bld">Saṅghaṭṭanajāṇuko</span>ti anto natattā aññamaññaṃ saṅghaṭṭanaṃ jāṇu etassāti saṅghaṭṭanajāṇuko. <span class="bld">Vikaṭo</span>ti tiriyagamanapādo. Upaḍḍhapiṇḍikassa atthaṃ saha bhedena dassento āha ‘‘so duvidho’’tiādi. Tattha duvidho so upaḍḍhapiṇḍiko samannāgatoti yojanā. Atha vā so upaḍḍhapiṇḍiko heṭṭhā orūḷhāhi mahantīhi jaṅghapiṇḍikāhi samannāgato vā upari ārūḷhāhi mahantīhi jaṅghapiṇḍikāhi samannāgato vāti duvidhoti yojanā. <span class="bld">Piṭṭhikapādo</span>ti piṭṭhiyaṃ uṭṭhito pādo etassāti piṭṭhikapādo. <span class="bld">Gaṇḍikaṅguli vā</span>ti gaṇḍena uṭṭhito aṅguli <a name="M0.0273"></a> etassāti gaṇḍikaṅguli. <span class="bld">Sabbopesā</span>ti esa sabbopi jano. Parisaṃ dūsetīti <span class="bld">parisadūsano</span>.</p>



<p class="bodytext"><span class="bld">Pubbādīhī</span>tiādisaddena cakkhupasādassa antarāyakarāni aññānipi vatthūni gahetabbāni. Dvīhi vā akkhīhi, ekena vā akkhināti yojanā. <span class="bld">Ubhayampī</span>ti dvinnaṃ aṭṭhakathācariyānaṃ ubhayampi vacanaṃ. Pāḷiyaṃ ‘‘andhaṃ pabbājentī’’ti avatvā ‘‘kāṇaṃ pabbājentī’’ti vuttattā ‘‘pariyāyenā’’ti vuttaṃ. Mahāaṭṭhakathāyañhi ‘‘jaccandho’’ti iminā dveakkhikāṇaṃ sandhāya vuttaṃ. <span class="bld">Kuṇī</span>ti kuṇanaṃ saṃkocanaṃ kuṇaṃ, tametassatthīti kuṇī. <span class="bld">Khañjo</span>ti khañjati gativekallabhāvena pavattatīti khañjo. <span class="bld">Kuṇḍapādako</span>ti ettha <span class="bld">kuṇḍo</span>ti khañjasseva nāmaṃ. Khañjo hi kuḍati gamanaṃ paṭihanatīti kuṇḍoti vuccati. Kasmā kuṇḍapādako? Kasmā piṭṭhipādamajjhena caṅkamantoti āha ‘‘majjhe saṃkuṭitapādattā’’ti. Iminā hi kuṇḍapādassa ca piṭṭhipādamajjhena caṅkamanassa ca hetuṃ dasseti. Eseva nayo anantaravākyepi. <span class="bld">Sabbopesā</span>ti esa sabbopi jano.</p>



<p class="bodytext"><span class="bld">Pakkhahato</span>ti ettha eko pakkho hato vināso etassāti pakkhahatoti atthaṃ dassento āha ‘‘eko hattho vā’’tiādi. ‘‘Pakkhapāto’’tipi pāṭho, so apāṭhoyeva. <span class="bld">Pakkha</span>saddo hi koṭṭhāsavācako, na paṅgulapariyāyo, <span class="bld">pīṭhasabbī vuccatī</span>ti pīṭhena sabbati gacchati sīlenāti pīṭhasabbī vuccati. ‘‘Jiṇṇabhāvena dubbalo’’ti iminā jīraṇaṃ jarā, tāya dubbalo <span class="bld">jarādubbalo</span>ti vacanatthaṃ dasseti. <span class="bld">Balavā hotī</span>ti āgantukarogānamabhāvena balavā hoti, ‘‘vacībhedo nappavattatī’’ti iminā mukhamattameva gacchati pavattati, na vacībhedo ettha janeti <a name="V1.0235"></a> <span class="bld">mūgo</span>ti dasseti. Yassa vacībhedo na pavattati, ayaṃ mūgo nāmāti yojanā. <span class="bld">Mammana</span>nti khalitavacanaṃ. Yo ekameva akkharaṃ catupañcakkhattuṃ vadati, tassetamadhivacanaṃ.</p>



<p class="bodytext"><span class="bld">Badhīro</span>ti sutihīno. So hi hananaṃ sotapasādassa nāsanaṃ vadho, taṃ īrati gacchatīti badhīroti vuccati. Yo sabbena sabbaṃ na suṇāti, ayaṃ badhīro nāmāti yojanā. Iminā naṭṭhapasādataṃ dasseti<a name="M0.0274"></a>. <span class="bld">Ubhayadosavasenā</span>ti upalakkhaṇavasena vuttaṃ andhamūgabadhirapabbājane tidosavasenapi vuttattā. <span class="bld">Te</span>ti hatthacchinnādayo dvattiṃsajane. Osāraṇaṃ apatto puggalo atthi, taṃ puggalaṃ saṅgho osāreti ceti yojanā. <span class="bld">Osāretī</span>ti saṅghe paveseti.</p>



<p class="subhead">58. Alajjīnissayavatthukathā</p>



<p class="bodytext"><a name="para120"></a><span class="paranum">120</span>. ‘‘Alajjīnaṃ ovāda’’nti pāṭhasesena yojite sāmyatthe sāmivacanampi yujjateva. Taṃ nayaṃ adassetvā ‘‘upayogatthe sāmivacana’’nti vuttaṃ. ‘‘Bhikkhūhi sabhāgata’’nti iminā bhikkhūhi samāno sīlādiguṇasaṅkhāto bhāgo imassāti <span class="bld">bhikkhusabhāgo,</span> tassa bhāvo <span class="bld">bhikkhusabhāgata</span>nti vacanatthaṃ dasseti. ‘‘Lajjibhāva’’nti iminā bhāvapaccayassa sarūpaṃ dasseti. <span class="bld">Navaṭṭhāna</span>nti abhinavaṭṭhānaṃ. Gatena bhikkhunāti sambandho.</p>



<p class="bodytext"><span class="bld">Thero</span>ti nissayadāyako thero. <span class="bld">Gahetukāmo</span>ti nissayaṃ gahetukāmo. <span class="bld">Ācāra</span>nti nissayapaṭipannassa ācāraṃ. <span class="bld">Tadahevā</span>ti tasmiṃ gataahani eva. Ābhogassa katattā, aruṇuggamanassa ca ajānanattā vuttaṃ ‘‘anāpattī’’ti. Aruṇuggamanaṃ ajānantopi ābhogassa akatattā vuttaṃ ‘‘aruṇuggamane dukkaṭa’’nti. ‘‘Dve tīṇi divasānī’’ti padena catu pañca cha divasānipi gahetabbāni lakkhaṇahāranayena anissitena vasitabbabhāvena samānaphalattā. Tenāha ‘‘sattāhaṃ vasissāmī’’ti. <span class="bld">Laddhaparihāro</span>ti laddho parihāro āpattiapanayanaṃ yenāti laddhaparihāro.</p>



<p class="subhead">59. Gamikādinissayavatthukathā</p>



<p class="bodytext"><a name="para121"></a><span class="paranum">121</span>. ‘‘Karaṇīyanissayo’’ti iminā nissayagahaṇaṃ <span class="bld">nissayo</span> uttarapadalopavasena, so karaṇīyo imassāti <span class="bld">nissayakaraṇīyo</span>ti <a name="M0.0275"></a> visesanaparanipātabhāvaṃ dasseti. <span class="bld">Nissayaṃ alabhamānenā</span>ti ettha kiṃ nissayassa alabhanaṃ nāmāti āha ‘‘attanā’’tiādi. <span class="bld">Vutthapubba</span>nti <a name="V1.0236"></a> vasitapubbaṃ. <span class="bld">Ekarattaṃ vasantenāpī</span>ti <span class="bld">pi</span>saddo dvirattādike kā nāma kathāti dasseti. Vissamanto vā satthaṃ pariyesanto vā hutvāti yojanā. <span class="bld">Nāvāya gacchantassā</span>ti nāvāya addhānamaggaṃ paṭipannassa.</p>



<p class="bodytext"><span class="bld">Yāciyamānenā</span>ti ettha bahukattupasaṅgattā vuttaṃ ‘‘tena gilānenā’’ti. ‘‘Mānenā’’ti iminā yācitumasakkuṇeyyatādīni nivatteti.</p>



<p class="bodytext"><span class="bld">Phāsu hotī</span>ti ettha āvāsasappāyādivasena phāsu hotīti āsaṅkā bhaveyyāti āha ‘‘samathavipassanānaṃ paṭilābhavasenā’’ti. <span class="bld">Hī</span>ti saccaṃ. <span class="bld">Imaṃ parihāra</span>nti imaṃ phāsuvihāraparihāraṃ. Thāmagatāya vipassanāyāti yojanā. Samatho vā taruṇo hotīti yojanā. <span class="bld">Etassevā</span>ti taruṇasamathavipassanikasseva bhikkhuno. <span class="bld">Tassa nissāyā</span>ti ettha tassa ovādaṃ nissāyāti yojanā. Atha vā upayogatthe sāmivacanaṃ. Taṃ nissayadāyakaṃ nissāyāti hi attho. Yattako kālo āsaḷhīpuṇṇamā atthi, tattakaṃ kālanti yojanā. ‘‘Āsaḷhīpuṇṇamā’’ti ettha ‘‘yāvā’’ti nipātapayogattā abhividhiavajhatthe nissakkavacanaṃ daṭṭhabbaṃ. <span class="bld">Yatthā</span>ti yasmiṃ ṭhāne.</p>



<p class="bodytext"><a name="para122"></a><span class="paranum">122</span>. Pāḷiyaṃ <span class="bld">gottenapī</span>ti ettha <span class="bld">pi</span>saddena na kevalaṃ nāmeneva, atha kho gottenapi sāvetunti dasseti. Tasmā ‘‘āyasmato pippalissā’’ti nāmaṃ sāvetvātipi ‘‘āyasmato mahākassapassā’’ti gottaṃ sāvetvāpi anusāvetabbaṃ. Tena vuttaṃ ‘‘mahākassapassā’’tiādi. Iminā ‘‘konāmo te upajjhāyo? Upajjhāyo me bhante āyasmā mahākassapo nāmā’’tiādīsu gottampi nāmeneva saṅgahitanti siddhaṃ hoti.</p>



<p class="bodytext"><a name="para123"></a><span class="paranum">123</span>. <span class="bld">Ekānusāvane</span>ti <a name="M0.0276"></a> padassa samānādhikaraṇabāhiratthasamāsabhāvaṃ nivattento āha ‘‘ekato anusāvane’’ti. Tattha <span class="bld">ekato</span>ti ekakkhaṇe, ekapahārena vā. Vakkhati hi ‘‘ekakkhaṇe’’ti ca ‘‘ekapahārenevā’’ti ca. Iminā ekato anusāvanametesanti <span class="bld">ekānusāvanā</span>ti asamānādhikaraṇabāhiratthasamāsaṃ dasseti. <span class="bld">Ekenā</span>ti ekena anusāvanācariyena. <span class="bld">Ekassā</span>ti ekassa upasampadāpekkhassa. ‘‘Ekakkhaṇe’’ti iminā ‘‘ekato’’ti padassa atthaṃ dasseti. ‘‘Upasampādetu’’nti dvinnaṃ upasampadāpekkhānaṃ upasampādetuṃ.</p>



<p class="bodytext"><span class="bld">Purimanayenevā</span>ti ‘‘ekena ekassa, aññena itarassā’’tiādinā pubbe vuttanayeneva. <span class="bld">Ekato</span> <a name="V1.0237"></a> <span class="bld">anusāvane kātu</span>nti ‘‘ekena ekassa, aññena aññassa, itarena itarassā’’ti evaṃ tīhi ācariyehi tiṇṇaṃ upasampadāpekkhānaṃ ekakkhaṇe anusāvane kātuṃ. <span class="bld">Tañca kho</span>ti ettha tasaddassa ‘‘anusāvane kātu’’nti padasseva atthavisayataṃ dassetuṃ vuttaṃ ‘‘anusāvanakiriya’’nti. <span class="bld">Dve vā tayo vā</span>ti ettha vāsaddo aniyamavikappattho. Sace ekenācariyena dve anusāveti, ‘‘ayaṃ buddharakkhito ca ayaṃ dhammarakkhito cā’’ti anusāvetabbā. Sace tayo anusāveti, ‘‘ayaṃ buddharakkhito ca ayaṃ dhammarakkhito ca ayaṃ saṅgharakkhito cā’’ti anusāvetabbā. Yathā ekenācariyena dve vā tayo vā ekato anusāvetabbā, evaṃ dvīhi vā tīhi vā ācariyehi eko anusāvetabbotipi vadanti. Ekena upajjhāyena karaṇabhūtena, eko upajjhāyo hutvāti vā attho. ‘‘Ekapahārenevā’’ti iminā <span class="bld">‘‘ekato’’</span>ti padassa atthaṃ dasseti. <span class="bld">Dve tisso kammavācā</span>ti dvīhi ācariyehi dve, tīhi ācariyehi tisso kammavācā. Ekena upajjhāyena anusāvane eko vā dve vā tayo vā ācariyā vaṭṭanti, nānupajjhāyena anusāvane pana nānācariyā eva vaṭṭantīti dassento āha ‘‘sace panā’’tiādi. <span class="bld">Tissatthero</span>ti kammavācācariyabhūto tissatthero<a name="M0.0277"></a>. <span class="bld">Sumanattherassā</span>ti upajjhāyabhūtassa sumanattherassa. <span class="bld">Ida</span>nti nānupajjhāyena ekassācariyassānusāvanaṃ. <span class="bld">Esa paṭikkhepo</span>ti ‘‘na tveva nānupajjhāyenā’’ti eso paṭikkhepo.</p>



<p class="subhead">63. Upasampadāvidhikathā</p>



<p class="bodytext"><a name="para126"></a><span class="paranum">126</span>. <span class="bld">Taṃ upajjha</span>nti taṃ upajjhāyaṃ. ‘‘Upajjhā’’ti ca ‘‘upajjhāyo’’ti ca hi atthato ekaṃ, byañjanameva nānaṃ yathā ‘‘sabhā sabhāya’’nti. Ettha upajjhāsaddo rājādigaṇo (rupasiddhi 599 sutte; saddanīti 1140 sutte), upajjhāyasaddo purisādigaṇo. Sabhāsaddo itthiliṅgo, sabhāyasaddo pulliṅgo vā napuṃsakaliṅgo vā. <span class="bld">‘‘Vitthāyantī’’</span>ti saddo nāmadhātūti āha ‘‘vitthaddhagattā hontī’’ti. Vitthasaddo hi dabbavācakattā nāmasaddo, vikārena thaddho gatto etesanti <span class="bld">vitthā,</span> ddhakārassa lopaṃ katvā, tato āyapaccayo hoti. <span class="bld">Ya</span>nti yaṃ antarāyajātaṃ. <span class="bld">Tava sarīre</span>ti tuyhaṃ kāye. ‘‘Nibbatta’’nti iminā ‘‘jāta’’nti ettha janadhātuyā jananatthaṃ dasseti, ‘‘vijjamāna’’nti iminā janīdhātuyā pātubhāvatthaṃ dasseti. <span class="bld">Santa</span>nti saṃvijjamānaṃ. <span class="bld">Itiādi</span> kathetabbanti yojanā.</p>



<p class="subhead">64. Cattāronissayādikathā</p>



<p class="bodytext"><a name="para128"></a><span class="paranum">128</span>. <span class="bld">Upasampannasamanantaramevā</span>ti <a name="V1.0238"></a> upasampanno hutvā samanantarameva, na kālantareti attho. <span class="bld">Ekaporisā</span>ti ettha porisasaddo upari vitthate bhujapamāṇe ca posapamāṇe ca vattati. Purisassa pamāṇā <span class="bld">porisā,</span> pamāṇatthe ṇapaccayo. <span class="bld">Chāyā</span>ti ātapābhāvo. <span class="bld">Metabbā</span>ti pametabbā. ‘‘Vassāno’’tiādi <span class="bld">‘‘utupamāṇaṃ ācikkhitabba’’</span>nti ettha ācikkhaṇākāradassanaṃ. Utuno pamāṇanti atthaṃ nivārento āha ‘‘ettha cā’’tiādi. Arati punappunaṃ gacchatīti <span class="bld">utu</span><a name="M0.0278"></a>, pamiyati saṃvaccharo paricchijjiyati anenāti <span class="bld">pamāṇaṃ</span>. Yattakehi divasehi aparipuṇṇoti sambandho. <span class="bld">Yassā</span>ti divasabhāgassa. Yo utu aparipuṇṇo, tassa utunoti pāṭhaseso yojetabbo. ‘‘Utupamāṇaṃ ācikkhitabbaṃ, divasabhāgo ācikkhitabbo’’ti padānaṃ aparampi atthavikappaṃ dassento āha <span class="bld">‘‘atha vā’’</span>tiādi. Tattha <span class="bld">ayaṃ nāma utū</span>ti ayaṃ utu vassāno nāmāti vā hemanto nāmāti vā gimho nāmāti vā. <span class="bld">Pubbanho</span>ti ahassa pubbo pubbanho. Tattha pacchimanayova pāsaṃsataro. Kasmā? Purimanaye utuparipuṇṇe divasabhāgācikkhaṇassa abhāvā, pacchimanaye pana paripuṇṇaṃ vā aparipuṇṇaṃ vā utupamāṇaṃ ācikkhitabbaṃ. Upasampannadivasabhāgova ‘‘pubbanho’’ti vā ‘‘sāyanho’’ti vā ācikkhitabbo. <span class="bld">Saṃgītī</span>ti ettha saṃ ekato katvā gāyitabbā kathetabbāti saṃgītīti vacanatthaṃ dassento āha ‘‘idameva sabbaṃ ekato katvā’’tiādi. Tattha <span class="bld">ki</span>nti kiṃ utuṃ. <span class="bld">Idaṃ nāmā</span>ti idaṃ nāma utuṃ. <span class="bld">Vadeyyāsī</span>ti āgantukānaṃ vuḍḍhanavakabhāvādiñāpanatthaṃ katheyyāsi.</p>



<p class="bodytext"><a name="para129"></a><span class="paranum">129</span>. <span class="bld">Dutiya</span>nti sahāyaṃ bhikkhuṃ vā sāmaṇeraṃ vā purisaṃ vā. <span class="bld">Akaraṇīyānī</span>ti upasampannehi akattabbāni. <span class="bld">Paṇḍupalāso</span>ti ettha <span class="bld">paṇḍū</span>ti setapītamisso vaṇṇo, <span class="bld">palāsa</span>saddo paṇṇavācako, na haritavācako, nāpi kiṃsukadumavācakoti dassento āha ‘‘paṇḍuvaṇṇo paṇṇo’’ti. <span class="bld">Paṇḍupalāso</span>ti samāsopi byāsopi yuttoyeva. Samāsakāle paṇḍu yassatthīti paṇḍu, soyeva palāso paṇḍupalāsoti kātabbo. Pupphaphalādiṃ bandhatīti <span class="bld">bandhana</span>nti vacanatthena bandhanasaddo vaṇṭapariyāyoti āha ‘‘vaṇṭato’’ti. <span class="bld">Puthusilā</span>ti (ma. ni. aṭṭha. 3.60) ettha puthusaddo mahantapariyāyoti āha ‘‘mahāsilā’’ti.</p>



<p class="bodytext"><a name="para130"></a><span class="paranum">130</span>. <span class="bld">Tassā</span>ti <a name="M0.0279"></a> ukkhepanīyakammārahassa bhikkhuno. <span class="bld">Sāmaggī</span>ti saṅghasāmaggī. <span class="bld">Tenā</span>ti ukkhepanīyakammārahena bhikkhunā. <span class="bld">Sambhoge</span>ti āmisena ca dhammena ca sambhogahetu. Ettha sahaseyyāpi <a name="V1.0239"></a> saṅgahitā āpattibhāvato. <span class="bld">Anāpattī</span>ti anukkhittakabhāvato pācittiyāpattiyā anāpatti, alajjilakkhaṇābhāvato dukkaṭena anāpattīti daṭṭhabbaṃ.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Dvāsattatiadhikavatthusatapaṭimaṇḍitassa mahākhandhakassa</p>



<p class="centered">Atthavaṇṇanāya yojanā samattā.</p>



<p class="title">2. Uposathakkhandhakaṃ</p>



<p class="subhead">68. Sannipātānujānanādikathā</p>



<p class="bodytext"><a name="para132"></a><span class="paranum">132</span>. Uposathakkhandhake taranti otaranti etthāti <span class="bld">titthaṃ,</span> udakatitthaṃ, titthaṃ viyāti <span class="bld">titthaṃ,</span> laddhīti āha ‘‘titthaṃ vuccati laddhī’’ti. Laddhi hi bahūnaṃ laddhikānaṃ otaraṇaṭṭhānattā titthaṃ nāma. <span class="bld">Añña</span>nti sāsanikaladdhito aññaṃ. <span class="bld">Etesa</span>nti paribbājakānaṃ. <span class="bld">Ito</span>ti imasmā sāsanikaladdhito. <span class="bld">Ya</span>nti yaṃ dhammajātaṃ. <span class="bld">Tesa</span>nti aññatitthiyānaṃ paribbājakānaṃ. <span class="bld">Te labhantī</span>ti ettha tasaddo manussavisayoti āha ‘‘te manussā’’ti. <span class="bld">Mūgasūkarā</span>ti ettha thūlasarīrassa sūkarassa saddamattassāpi abhāvato mūgasūkaro nāmāti āha ‘‘thūlasarīrasūkarā’’ti.</p>



<p class="bodytext"><a name="para135"></a><span class="paranum">135</span>. <span class="bld">Assā</span>ti bhikkhuno. <span class="bld">So</span>ti sampajānamusāvādo. <span class="bld">Ki</span>nti kiṃ āpatti. <span class="bld">Dukkaṭa</span>nti padassa dukkaṭaṃ kammanti āsaṅkā bhaveyyāti āha ‘‘dukkaṭāpattī’’ti. Sā ca kho dukkaṭāpatti musāvādalakkhaṇena na hotīti yojanā. Kena hotīti āha ‘‘bhagavato pana vacanenā’’ti. <span class="bld">Vacanenā</span>ti ca ‘‘sampajānamusāvāde kiṃ hoti? Dukkaṭaṃ <a name="M0.0280"></a> hotī’’ti (mahāva. 135) vacanena. <span class="bld">Akiriyasamuṭṭhānā</span>ti āvi kattabbāya āpattiyā akaraṇena akiriyasamuṭṭhānā.</p>



<p class="bodytext"><span class="bld">Manujenā</span>ti manussena. <span class="bld">Vācā</span>ti vācāya. Yakārassa hi lopo. <span class="bld">Gira</span>nti saddaṃ. <span class="bld">Pare</span>ti aññe <a name="V1.0240"></a> puggale. <span class="bld">Vācasika</span>nti vācāto samuṭṭhitaṃ. Ayaṃ panettha yojanā – bhikkhu kenaci āsanne ṭhitena manujena vācāya anālapanto hoti, pare dūre ṭhite puggale sandhāya giraṃ mahāsaddaṃ no ca bhaṇeyya, evampi vācasikameva āpajjeyyāti.</p>



<p class="bodytext"><span class="bld">Antarāyiko</span>ti ettha karotyatthe ṇikapaccayoti āha ‘‘antarāyakaro’’ti. ‘‘Kimatthāyā’’ti iminā <span class="bld">kissā</span>ti ettha tadatthe catutthīti dasseti, hetvatthopi yujjateva. <span class="bld">Sabbatthā</span>ti sabbesu ‘‘dutiyassa jhānassa adhigamāyā’’tiādīsu. <span class="bld">Itī</span>tiādi nigamanaṃ. <span class="bld">Uddesato cā</span>ti ‘‘suṇātu me bhante saṅgho’’tiādiuddesato ca. <span class="bld">Niddesato cā</span>ti ‘‘pātimokkhanti ādimeta’’ntiādiniddesato ca.</p>



<p class="bodytext"><a name="para136"></a><span class="paranum">136</span>. <span class="bld">Devasika</span>nti ettha ṇikapaccayo vicchatthe hotīti āha ‘‘divase divase’’ti. <span class="bld">Tatiye ca sattame ca pakkhe</span>ti ekassa utuno aṭṭhasu pakkhesu tatiye ca sattame ca pakkhe. ‘‘Vacanato’’ti padaṃ ‘‘vaṭṭatī’’ti pade ñāpakahetu. <span class="bld">Tathārūpe paccaye</span>ti tathārūpe vikaticārittasaṅkhāte paccaye. <span class="bld">Anuvattitabba</span>nti anumatiṃ vattitabbaṃ. <span class="bld">Vacanatopī</span>ti pisaddo pubbe ñāpakahetuṃ sampiṇḍeti. <span class="bld">Eta</span>nti ‘‘yasmiṃ tasmiṃ cātuddase vā pannarase vā uddisituṃ vaṭṭatī’’ti vacanaṃ.</p>



<p class="subhead">71. Sīmānujānanakathā</p>



<p class="bodytext"><a name="para138"></a><span class="paranum">138</span>. <span class="bld">Nimittā kittetabbā</span>ti nimittāni kittetabbāni. Nikārassa hi ākāro. <span class="bld">Nimittaṃ kato</span>ti eso pabbato nimittaṃ katoti yojanā. Eseva nayo paratopi. ‘‘Eseva nayo’’ti iminā ‘‘puratthimāya disāya kiṃ nimittaṃ? Pāsāṇo bhante, eso pāsāṇo nimitta’’nti atthaṃ atidisati. Eseva nayo sesesupi. Kevalaṃ <a name="M0.0281"></a> pana vanaudakesu ‘‘etaṃ vanaṃ, etaṃ udaka’’nti vattabbaṃ. Nadiyaṃ ‘‘esā nadī’’ti vattabbā. <span class="bld">Ettha panā</span>ti etissaṃ uttarāyaṃ anudisāyaṃ pana. <span class="bld">Hī</span>ti phalajotako. <span class="bld">Tatthā</span>ti ‘‘nimittā kittetabbā’’ti vacane. <span class="bld">Sīmamaṇḍala</span>nti sīmabimbaṃ. <span class="bld">Sambandhantenā</span>ti purimanimittena pacchimanimittaṃ sambandhantena. Iminā ekantarikādivasena nimittakittanaṃ na vaṭṭati nimittenapi nimittānaṃ sambandhābhāvatoti dasseti. Purimanimittena pacchimanimittassa sambandhe sati ajja ekaṃ nimittaṃ kittetvā sve ekaṃ nimittaṃ kittetvāti evaṃ kālantarepi nimittaṃ kittetvā sammanituṃ vaṭṭatīti vadanti.</p>



<p class="bodytext"><span class="bld">Pabbato</span>ti <a name="V1.0241"></a> ettha pabbaṃ vuccati phaḷu, taṃ etasmiṃ atthīti <span class="bld">pabbato</span>. Vālikarāsissa suddhapaṃsupabbatapasaṅgattā vuttaṃ ‘‘vālikarāsi pana na vaṭṭatī’’ti. <span class="bld">Itaropī</span>ti vālikarāsito aññopi tividho pabbato. <span class="bld">Hatthippamāṇato</span>ti aḍḍhaṭṭhamaratanahatthipamāṇato. <span class="bld">Catūsu disāsū</span>ti vihārassa catūsu disāsu. <span class="bld">Catūhi vā tīhi vā</span>ti ettha vāsaddena tato adhikānipi gahetabbāni. Ekena vā nimittenāti yojanā. <span class="bld">Ito</span>ti pabbatanimittato. <span class="bld">Tasmā</span>ti yasmā ekena nimittena na vaṭṭati, tasmā. <span class="bld">Ta</span>nti pabbataṃ. <span class="bld">Tasmā</span>ti ekasseva nimittassa kittitattā. Yo pabbato atthi, taṃ pabbatanti yojanā. <span class="bld">Anto</span>ti pabbatassa anto.</p>



<p class="bodytext"><span class="bld">Tatiyabhāgaṃ vā</span>ti ettha vāsaddena paṭhamabhāgopi ekadesopi gahetabbo. <span class="bld">Tassā</span>ti tattakassa padesassa. Tatiyabhāgādito aparaṃ sabbapabbataṃ antokatvā sammataṃ dassento āha ‘‘sace’’tiādi.</p>



<p class="bodytext"><span class="bld">Pāsāṇanimitte</span> evaṃ vinicchayo veditabboti yojanā. Pasati ghanabhāvena bandhatīti <span class="bld">pāsāṇo</span>. Ayaguḷopi pāsāṇasaṅkhameva gacchati tena tassa sadisattā. <span class="bld">Ayaguḷopī</span>ti ettha pisaddena tambakaṃsavaṭṭalohasuvaṇṇarajatādayopi saṅgaṇhāti. <span class="bld">Yo kocī</span>ti silāpavāḷamaṇiādīsu yo koci. Dvattiṃsapalaguḷapiṇḍaparimāṇatā saṇṭhānato gahetabbā, na tulitvā gaṇanavasena. Khuddakataro pāsāṇoti <a name="M0.0282"></a> yojanā. Yo piṭṭhipāsāṇo vā yo uṭṭhitapāsāṇo vāti yojanā kātabbā – uttaravākye tasaddassa aniyamaniddesavacanattā <span class="bld">‘‘pāsāṇasaṅkhaṃyevā’’</span>ti ettha evakārena ‘‘na pabbatasaṅkha’’nti atthaṃ dasseti. <span class="bld">Mahato piṭṭhipāsāṇassā</span>ti āyāmavitthārubbedhato mahantassa piṭṭhipāsāṇassa sakkassa paṇḍukambalapiṭṭhipāsāṇassa viya. <span class="bld">Ta</span>nti piṭṭhipāsāṇaṃ. <span class="bld">Na vaṭṭatī</span>ti kittetuṃ na vaṭṭati. <span class="bld">Hī</span>ti laddhadosajotako. <span class="bld">Ta</span>nti piṭṭhipāsāṇaṃ. <span class="bld">Sīmāyā</span>ti sīmato. <span class="bld">Vihāropī</span>ti na kevalaṃ nimittameva, vihāropi. Piṭṭhipāsāṇo na kittetabboti sambandho. <span class="bld">Kittetvā</span>ti ettha ‘‘piṭṭhipāsāṇa’’nti yojetabbaṃ.</p>



<p class="bodytext"><span class="bld">Vananimitte</span> evaṃ vinicchayo veditabboti yojanā. Vaniyati mayūrakokilādīhi sattehi sambhajiyatīti <span class="bld">vanaṃ,</span> vananti sambhajanti etthāti vā <span class="bld">vanaṃ</span>. Taco eva sāro etesanti <span class="bld">tacasāro,</span> tālanāḷikerādayo. Ādisaddena veṇuādayo saṅgaṇhāti. Anto sāro etesanti <span class="bld">antosārā,</span> sākasālādayo. Ādisaddena khadirādayo saṅgaṇhāti. <span class="bld">Antosāramissakāna</span>nti antosārehi rukkhehi missakānaṃ. <span class="bld">Rukkhānaṃ vana</span>nti ettha avayavaavayavibhāvena sambandho veditabbo. Iminā <span class="bld">tiṇavanaṃ rukkhavana</span>nti ettha ‘‘tiṇānaṃ vana’’nti vā ‘‘rukkhānaṃ vana’’nti vā <a name="V1.0242"></a> atthaṃ dasseti. Tiṇameva vanaṃ, rukkhoyeva vananti atthopi yujjateva. Cattāro vā pañca vā rukkhāti <span class="bld">catupañcarukkhā,</span> te mattaṃ pamāṇametthāti <span class="bld">catupañcarukkhamattaṃ</span> vanaṃ, <span class="bld">tato</span>ti catupañcarukkhamattato. <span class="bld">Ekadesa</span>nti vanassa ekadesaṃ. <span class="bld">Vanamajjhe</span>ti vanassa vemajjhe, vanassūparīti attho. Rukkhantaresu eva hi vihāraṃ karonti. <span class="bld">Ekadesa</span>nti vanassa ekadesaṃ. <span class="bld">Tatthā</span>ti vane. ‘‘Ṭhitavana’’nti padaṃ ‘‘kittetvā’’ti pade avuttakammaṃ, ‘‘na kittetabba’’nti pade vuttakammaṃ.</p>



<p class="bodytext"><span class="bld">Rukkhanimitte</span> evaṃ vinicchayo veditabboti yojanā. Rukkhiyati phalādikāmehi saṃvariyati rakkhiyatīti <span class="bld">rukkho,</span> mahiyaṃ ruhatīti vā <span class="bld">rukkho. Jīvamānako</span>ti lokavohāravasena mūlaṅkurādiharitasaṅkhātajīvamānako<a name="M0.0283"></a>. <span class="bld">Pariṇāhato</span>ti visālabhāvato. <span class="bld">Sūcidaṇḍakapamāṇo</span>ti sūciyā lekhaniyā daṇḍabhūtaveḷupamāṇo. So veḷu kaniṭṭhaṅgulipamāṇoti daṭṭhabbo. <span class="bld">Tato</span>ti aṭṭhaṅgulubbedhasūcidaṇḍakapamāṇapariṇāharukkhato. <span class="bld">Vaṃsanaḷakasarāvādīsū</span>ti vaṃso ca naḷako ca sarāvo ca vaṃsanaḷakasarāvā, te ādayo yesaṃ kapālādīnanti vaṃsanaḷakasarāvādayo, tesu. <span class="bld">Tato</span>ti vaṃsādito. <span class="bld">Taṃkhaṇampī</span>ti tasmiṃ nimittakkhaṇepi. <span class="bld">Akāraṇa</span>nti apamāṇaṃ. <span class="bld">Eta</span>nti navamūlasākhāniggamanaṃ. <span class="bld">Vattuṃ vaṭṭatī</span>ti sāmaññanāmenapi visesanāmenapi vattuṃ vaṭṭati. Iminā pabbatādīsupi ‘‘pabbato’’ti sāmaññanāmenapi ‘‘vaṅkapabbato vepullapabbato’’ti visesanāmenapi vattuṃ vaṭṭatīti dasseti.</p>



<p class="bodytext"><span class="bld">Magganimitte</span> evaṃ vinicchayo veditabboti yojanā. Maggiyati pathikehi, maggamūḷhehi vā anvesiyatīti <span class="bld">maggo</span>. Yo yādiso jaṅghamaggo vā sakaṭamaggo vā vinivijjhitvā dve tīṇi gāmantarāni gacchati, so tādiso jaṅghamaggo vā sakaṭamaggo vā vaṭṭatīti yojanā. <span class="bld">Ukkamitvā</span>ti pakkamitvā. Yo jaṅghamaggo otarati, so na vaṭṭatīti yojanā. <span class="bld">Avaḷañjā</span>ti aparibhogā. Gamanaṃ janetīti <span class="bld">jaṅgho</span>. Jaṇṇugopphakānaṃ majjhapadeso. Saha atthena paṇiyadhanenāti <span class="bld">sattho,</span> jaṅghena vicaranto sattho <span class="bld">jaṅghasattho</span>. Sakati samattheti bhāraṃ vahitunti <span class="bld">sakaṭo,</span> tena vicaranto sattho <span class="bld">sakaṭasattho</span>. Jaṅghasattho ca sakaṭasattho ca jaṅghasakaṭasatthā, tehi. <span class="bld">Hī</span>ti saccaṃ, yasmā vā. <span class="bld">Eta</span>nti nimittaṃ.</p>



<p class="bodytext"><span class="bld">Koṇa</span>nti vihārakoṇaṃ. Gataṃ pana magganti yojanā. <span class="bld">Parabhāge</span>ti vihāraṃ parikkhipitvā gacchantehi catūhi maggehi parabhāge. <span class="bld">Dasasu nāmesū</span>ti satipaṭṭhānaṭṭhakathādīsu āgatesu ‘‘maggo pantho patho pajjo’’tiādīsu, abhidhānādīsu (dī. ni. aṭṭha. 2.373; ma. ni. aṭṭha. 1.106) ca <a name="V1.0243"></a> āgatesu ‘‘maggo pantho patho addhā’’tiādīsu dasasu magganāmesu. <span class="bld">Yena kenaci nāmenā</span>ti iminā <a name="M0.0284"></a> pabbatādīsupi ‘‘pabbato giri selo addi nago acalo siluccayo sikharī bhūdharo’’tiādīsu anekesu nāmesu yena kenaci nāmena kittetuṃ vaṭṭatīti dasseti.</p>



<p class="bodytext"><span class="bld">Vammikanimitte</span> evaṃ vinicchayo veditabboti yojanā. Upacikāhi vamiyati, sarabūgharagolikādayo satte vamatīti vā <span class="bld">vammiko. Taṃdivasajāto</span>ti tasmiṃ nimittakittitadivase jāto. <span class="bld">Tato</span>ti aṭṭhaṅgulubbedhagovisāṇapamāṇavammīkato.</p>



<p class="bodytext"><span class="bld">Nadīnimitte</span> evaṃ vinicchayo veditabboti yojanā. Nadati sandatīti nadī, nadanto eti gacchatīti vā <span class="bld">nadī. Yassā</span>ti nadiyā, sotanti sambandho. ‘‘Anvaddhamāsa’’ntiādinā ekapakkhe tikkhattuṃ ekamāse chakkhattuṃ vassantabhāvaṃ dīpeti. Vigatamatte satīti sambandho. ‘‘Īdise’’ti iminā ‘‘anvaddhamāsa’’ntiādiatthaṃ atidisati. <span class="bld">Timaṇḍala</span>nti heṭṭhā jāṇumaṇḍalaṃ, upari nābhimaṇḍalanti timaṇḍalaṃ. <span class="bld">Yattha katthacī</span>ti titthe vā atitthe vā. Udakena temiyatīti yojanā, tintiyatīti attho. Na kevalaṃ nimitteyeva ayaṃ nadī hoti, atha kho nadīpāragamanādikepīti āha ‘‘bhikkhuniyā’’tiādi. Idaṃ ‘‘nadīpāragamanepī’’ti padeneva sambandhitabbaṃ.</p>



<p class="bodytext"><span class="bld">Yā panā</span>ti nadī pana, gatāti yojanā. <span class="bld">Ta</span>nti nadiṃ. <span class="bld">Vati</span>nti pāḷiṃ. <span class="bld">Rukkhapāde</span>ti rukkhassa mūle. Udakañca āvaraṇaṃ ajjhottharitvā pavattatiyevāti yojanā. <span class="bld">Yathā</span>ti yenākārena. Apavattamānā hotīti sambandho.</p>



<p class="bodytext"><span class="bld">Dubbuṭṭhikāle</span>ti gimhasadise dubbuṭṭhikāle. ‘‘Nirudakabhāvenā’’ti iminā ‘‘āvaraṇabhāvenā’’ti visesanaṃ nivatteti. <span class="bld">Sā</span>ti udakamātikā. Sampādentī hutvā niccaṃ pavattatīti yojanā. <span class="bld">Nimittaṃ kātuṃ na vaṭṭatī</span>ti manussehi nīhaṭattā, sayañca agamanattā na vaṭṭati. <span class="bld">Yā panā</span>ti udakamātikā pana. <span class="bld">Mūle</span>ti paṭhamakāle. Kālantarena nadī hotīti sambandho. <span class="bld">Ta</span>nti udakamātikaṃ.</p>



<p class="bodytext"><span class="bld">Udakanimitte</span> <a name="M0.0285"></a> evaṃ vinicchayo veditabboti yojanā. Udati pasavatīti <span class="bld">udakaṃ</span>. Bhūmigatameva udakanti sambandho. <span class="bld">Tañcā</span>ti bhūmigataudakañca. Āvāṭa…pe… samuddādīsu ṭhitaṃ <a name="V1.0244"></a> apavattanakaudakanti yojanā. <span class="bld">Ukkhepima</span>nti ukkhipitvā gahitaṃ. <span class="bld">Ta</span>nti vacanaṃ. <span class="bld">Sūkarakhatāyapī</span>ti sūkarehi khatāya vāpiyāpi. <span class="bld">Taṃkhaṇaññevā</span>ti tasmiṃ nimitte kittanakkhaṇeyeva. Āvāṭoyeva khuddakaṭṭhena <span class="bld">āvāṭakaṃ. Ta</span>nti nimittasaññākaraṇaṃ. <span class="bld">Kātuñcā</span>ti sayaṃ kātuñca. <span class="bld">Kārāpetuñcā</span>ti parehi kārāpetuñca. Kasmā lābhasīmāyaṃ na vaṭṭati? Lābhasīmā hi aññesaṃ pīḷanaṃ karotīti. Iti imamatthaṃ nayato dassento āha ‘‘samānasaṃvāsakasīmā’’tiādi. <span class="bld">Etthā</span>ti samānasaṃvāsakasīmāyaṃ.</p>



<p class="bodytext">Aṭṭhadisaṃ sandhāya aṭṭha nimittāni vuttānīti daṭṭhabbaṃ. <span class="bld">Sā</span>ti sīmā. Ekena vā nimittenāti yojanā. Tiṇṇaṃ nimittānaṃ kittane nimittānaṃ ṭhitadisaṃ sallakkhetvā ‘‘puratthimāya disāyā’’tiādinā kittetabbaṃ. Nimittānaṃ satakittane sīmāya aṭṭhadisaṃ sallakkhetvā ekissāyapi disāya bahunimittāni kittetabbāni. <span class="bld">Siṅghāṭakasaṇṭhānā</span>ti tiṇṇaṃ maggānaṃ samāgamaṭṭhāne siṅghāṭakasaṇṭhānā, tikoṇā nāma hotīti adhippāyo. <span class="bld">Caturassā</span>ti samacaturassā. <span class="bld">Siṅghāṭakasaṇṭhānā</span>ti catunnaṃ maggānaṃ samodhānaṭṭhāne siṅghāṭakasaṇṭhānā. Aḍḍhacandamudiṅgādisaṇṭhānā pana nimittānaṃ ṭhitasaṇṭhānena hotīti daṭṭhabbā. <span class="bld">Ta</span>nti sīmaṃ. Bandhitukāmehi nissañcārasamaye bandhitabbāti sambandho. <span class="bld">Baddhasīmavihārāna</span>nti baddhā sīmā etesūti <span class="bld">baddhasīmā,</span> te eva vihārāti baddhasīmavihārā, tesaṃ. <span class="bld">Disācārikabhikkhūna</span>nti disāsu cārikabhikkhūnaṃ. <span class="bld">Tatthā</span>ti tasmiṃ ekagāmakhette, bhikkhūnaṃ pesetabbanti sambandho. <span class="bld">Ekajjha</span>nti ekato. <span class="bld">Aññānipī</span>ti sīmabandhagāmakhettato aññānipi. <span class="bld">Mahāpadumatthero</span> pana āhāti yojanā. <span class="bld">Tato</span>ti tehi nānāgāmakhettehi. <span class="bld">Āgantabba</span>nti sāmīcidassanavasena vuttaṃ. Tenāha ‘‘āgamanampi anāgamanampi vaṭṭatī’’ti. Ekasīmabhāvato vuttaṃ ‘‘antonimittagatehi āgantabba’’nti.</p>



<p class="bodytext">Evaṃ sannipatitesu santesu sīmā bandhitabbāti sambandho. <span class="bld">Pariyantaṃ katvā</span>ti heṭṭhimapariyantaṃ katvā.</p>



<p class="bodytext"><span class="bld">Pabbajjūpasampadādīna</span>nti <a name="M0.0286"></a> ettha bhaṇḍukammāpucchanaṃ (mahāva. aṭṭha. 98; vi. saṅga. aṭṭha. 144) sandhāya pabbajjāgahaṇaṃ vuttaṃ. <span class="bld">Khaṇḍasīmā</span>ti vihārapaccantaṃ khaṇḍitaṃ viya chinditaṃ viya pavattā sīmā khaṇḍasīmā. <span class="bld">Ta</span>nti khaṇḍasīmaṃ. <span class="bld">Vattaṃ jānitabba</span>nti ettha vattaṃ vitthārento āha ‘‘sace hī’’tiādi. <span class="bld">Sīma</span>nti khaṇḍasīmaṃ. <span class="bld">Yathā</span>ti yenākārena bandhiyamāneti sambandho. Tassā pamāṇaṃ dassento āha ‘‘sā’’tiādi. <span class="bld">Sā</span>ti khaṇḍasīmā. Abbhānakamme saddhiṃ <a name="V1.0245"></a> kammārahena vīsati bhikkhū sandhāya vuttaṃ ‘‘ekavīsati bhikkhū’’ti. <span class="bld">Tato</span>ti ekavīsatibhikkhuto. <span class="bld">Gaṇhantīpī</span>ti ettha pisaddo sahassato oraṃ pana pagevāti dasseti. Sahassato adhikaṃ gaṇhantīpi vihārapaccante khaṇḍite khaṇḍasīmāyeva nāma. <span class="bld">Ta</span>nti khaṇḍasīmaṃ.</p>



<p class="bodytext"><span class="bld">Tatrā</span>ti khaṇḍasīmamahāsīmāsu ādhāre bhummaṃ. <span class="bld">Athā</span>ti anantaraṃ. <span class="bld">Eva</span>nti imāya avippavāsakammavācāya sammaniyamāne. <span class="bld">Hī</span>ti phalajotako. <span class="bld">Sīma</span>nti samānasaṃvāsakasīmaṃ. <span class="bld">Na sakkhissantī</span>ti paṭhamaṃ avippavāsaṃ asamūhanitvā sīmaṃ samūhanituṃ na sakkhissanti. <span class="bld">Sīmantarikapāsāṇā</span>ti dvinnaṃ sīmānaṃ antare vemajjhe ṭhapitā pāsāṇā. <span class="bld">Caturaṅgulapamāṇāpī</span>ti pisaddo ekaṅgulipamāṇāpi vaṭṭatīti dasseti.</p>



<p class="bodytext"><span class="bld">Samantā</span>ti khaṇḍasīmāya samantā. <span class="bld">Anupariyāyantehī</span>ti anukkamena khaṇḍasīmapariyāyantehi bhikkhūhīti sambandho. <span class="bld">Tato</span>ti tehi sīmantarikapāsāṇehi, dvinnaṃ sīmānaṃ nimittāni paṭhamaṃ kittetvā pacchā tāsu yaṃ icchanti, taṃ bandhitabbabhāvaṃ dassento āha ‘‘sace panā’’tiādi. Yathicchitaṃ bandhituṃ vaṭṭantopi porāṇāciṇṇaṃ dassetuṃ vuttaṃ ‘‘evaṃ santepī’’tiādi. <span class="bld">Ubhinnampī</span>ti dvīsu sīmāsu ṭhitānaṃ ubhinnampi kammanti sambandho. <span class="bld">Hī</span>ti saccaṃ, yasmā vā.</p>



<p class="bodytext">Casaddo vākyārambhajotako. Esā sīmā nāmāti yojanā. <span class="bld">Tatthā</span>ti piṭṭhipāsāṇādīsu pañcasu ṭhānesu. <span class="bld">Nimittapāsāṇā yathāṭhāne na tiṭṭhantī</span>ti piṭṭhipāsāṇassupari nimittapāsāṇaṃ ṭhapitamattaṃ sandhāya vuttaṃ. Piṭṭhipāsāṇaṃ pana vijjhitvā nimittapāsāṇaṃ tattha nikhaṇitvā yathā ṭhānā na cāventi, tathā ṭhapenti. Evaṃ sante yathāṭhāne tiṭṭhantiyevāti <a name="M0.0287"></a> daṭṭhabbaṃ. <span class="bld">Na sīmā</span>ti sīmāya pathavisandhārakaṃ udakaṃ pariyantaṃkatvā gatattā sīmā na jhāyati.</p>



<p class="bodytext"><span class="bld">Kuṭigehepī</span>ti ettha kuṭīti ca gehanti ca agārasseva nāmaṃ. Agārañhi sītādidukkhassa kuṭanaṭṭhena chindanaṭṭhena ca nānādabbasambhārassa gahaṇaṭṭhena ca kuṭigehanti vuccati. Kuṭi eva gehaṃ kuṭigehaṃ, tasmimpi. <span class="bld">Bhittiṃ akittetvā</span>ti idaṃ iṭṭhakadārumayaṃ bhittiṃ sandhāya vuttaṃ. Sace silāmayā bhitti nimittūpagā bhaveyya, bhittipi kittetabbā. <span class="bld">Anto karitvā</span>ti kuṭigehassa bhittiyā vā anto katvā. <span class="bld">Pamukhe</span>ti kuṭigehassa ālinde. <span class="bld">Nibbodakapatanaṭṭhāne</span>ti niggalitvā udakassa patanaṭṭhāne. Evaṃ sammatāya sīmāyāti yojanā.</p>



<p class="bodytext">‘‘Kuṭṭaṃ <a name="V1.0246"></a> akittetvā’’ti idaṃ purimanayeneva veditabbaṃ. <span class="bld">Anto</span>ti leṇassa, kuṭṭassa vā anto. <span class="bld">Okāse</span>ti ekavīsatiyā bhikkhūnaṃ okāse. <span class="bld">Eva</span>nti iminākārena sammaniyamāne. <span class="bld">Anto</span>ti bhittiyā anto.</p>



<p class="bodytext"><span class="bld">Heṭṭhā na otaratī</span>ti heṭṭhā ākāsatalattā na otarati. Nanu thambhe anusāritvā otaraṇo bhaveyya, kasmā na otaratīti? Thambhānamupari ekavīsatiyā bhikkhūnaṃ okāsābhāvatoti daṭṭhabbaṃ. Heṭṭhā otaraṇākāraṃ dassento āha ‘‘sace panā’’tiādi. <span class="bld">Tulāna</span>nti thambhānamupari tiriyavasena ṭhitānaṃ rukkhavisesānaṃ. <span class="bld">Uṭṭhahitvā</span>ti bhūmito uṭṭhahitvā. <span class="bld">Tulārukkhehī</span>ti tulāsaṅkhātehi rukkhehi. ‘‘Ekasambandho’’ti iminā na kevalaṃ tulārukkheheva ekasambandho, catūsu disāsu catunnaṃ bhittīnaṃ aññamaññampi sambandhoti dasseti. <span class="bld">Heṭṭhāpi otaratī</span>ti bhittīnamupari ekavīsatiyā bhikkhūnaṃ okāsapahonakattā vuttaṃ. <span class="bld">Sace thambhamatthake…pe… hotī</span>ti iminā bahūhi thambhehi katapāsādassa ekekasmiṃ thambhamatthake ekavīsatiyā bhikkhūnaṃ okāse sati heṭṭhā otaratīti dasseti. <span class="bld">Niyyūhakādīsū</span>ti nāgadantakādīsu. Ādisaddena bhittikhilādayo saṅgaṇhāti. <span class="bld">Bhitti cā</span>ti iṭṭhakadārumayā bhitti ca. Sace silāmayā bhitti <a name="M0.0288"></a> ca thambhā ca honti, kittetabbā. <span class="bld">Bhittilagge</span>ti bhittīsu lagge, bhittīnaṃ vā laggaṭṭhāne. <span class="bld">Heṭṭhāpāsādassā</span>ti heṭṭhāpāsāde ‘‘ṭhita’’iti pade sambandho. Heṭṭhāpāsādassa vā thambhānanti yojanā. Heṭṭhā sammatāya sīmāya upari ārohanākāraṃ dassento āha ‘‘sace panā’’tiādi. <span class="bld">Nibbodakapatanaṭṭhāne</span>ti chadanakoṭiyaṃ.</p>



<p class="bodytext"><span class="bld">Tatthā</span>ti tasmiṃ tale. Piṭṭhipāsāṇe sīmaṃ bandhanti viya bandhantīti yojanā. <span class="bld">Teneva paricchedenā</span>ti teneva talaparicchedena. <span class="bld">Tālamūlapabbatepī</span>ti ettha tālamūlaṃ nāma heṭṭhā mahantaṃ hutvā anupubbena tanukaṃ hoti, tena sadise pabbatepi. <span class="bld">Vitānasaṇṭhāno</span>ti ullocassa saṇṭhāno. Catūsu disāsu niggatasākharukkhasaṇṭhāno vā khujjarukkhasaṇṭhāno vā hoti. Yathā pabbato vitānasaṇṭhāno hoti, evaṃ <span class="bld">mudiṅgasaṇṭhāno</span> vā hoti paṇavasaṇṭhāno vāti yojanā. Tattha mudiṅgo majjhe thūlo hoti, mūle ca ante ca tanuko. Paṇavo majjhe tanuko hoti, mūle ca agge ca thūlo. Tesaṃ saṇṭhāno mudiṅgasaṇṭhāno vā paṇavasaṇṭhāno vā. <span class="bld">Heṭṭhā vā</span>ti mudiṅgasaṇṭhānassa pabbatassa heṭṭhā vā. <span class="bld">Majjhe vā</span>ti paṇavasaṇṭhānassa majjhe vā. <span class="bld">Dve kūṭānī</span>ti dve sikharāni. <span class="bld">Kūṭantara</span>nti kūṭānaṃ majjhaṃ. <span class="bld">Cinitvā vā</span>ti iṭṭhakasilāhi cinitvā vā. <span class="bld">Pūretvā vā</span>ti paṃsuvālikāhi pūretvā vā.</p>



<p class="bodytext"><span class="bld">Sappaphaṇasadiso</span>ti <a name="V1.0247"></a> sappassa phaṇena sadiso, khujjo pabbatoti attho. <span class="bld">Ākāsapabbhāra</span>nti bhittiyā aparikkhittaṃ ākāsasaṅkhātaṃ pabbhāraṃ. <span class="bld">Sīmappamāṇo</span>ti saddhiṃ antosusirena sīmappamāṇo. <span class="bld">Aggakoṭi</span>nti aggasaṅkhātaṃ koṭiṃ. Sace pana pabbatassa heṭṭhā antoleṇaṃ hotīti sambandho. <span class="bld">Uparimassā</span>ti antoleṇassa upari ṭhitassa. <span class="bld">Pārato</span>ti bāhirato. <span class="bld">Assā</span>ti pabbatassa bahīti sambandho. <span class="bld">Orato</span>ti antato. Leṇaṃ hotīti sambandho. Kittakaṃ mahantanti āha ‘‘sīmāparicchedamatikkamitvā ṭhita’’nti. Kittakaṃ khuddakanti āha ‘‘sabbapacchimasīmāparimāṇa’’nti. <span class="bld">Ta</span>nti khuddakaṃ leṇaṃ<a name="M0.0289"></a>. <span class="bld">Atikhuddaka</span>nti sabbapacchimasīmāparimāṇābhāvato atikhuddakaṃ. <span class="bld">Tato</span>ti uparisīmato. <span class="bld">Bahī</span>ti sīmato bahi. <span class="bld">‘‘Yadi sīmappamāṇaṃ, sīmā hotiyevā’’</span>ti iminā yadi na sīmappamāṇaṃ, na sīmā hotiyevāti dasseti.</p>



<p class="bodytext"><span class="bld">Ta</span>nti khaṇḍasīmaṃ. <span class="bld">Pūretvā</span>ti iṭṭhakamattikādīhi pūretvā. <span class="bld">Aṭṭaṃ bandhitvā</span>ti aṭṭālakaṃ bandhitvā. <span class="bld">Umaṅganadī</span>ti ettha ukāro okāraviparīto, tasmā pathaviyaṃ otaritvā pavisitvā maṅgati gacchatīti <span class="bld">umaṅgā</span>ti attho daṭṭhabbo. Umaṅgāca sā nadī ceti <span class="bld">umaṅganadī. Tatthā</span>ti umaṅganadiyaṃ. <span class="bld">Heṭṭhāpathavitale ṭhito</span>ti sīmāya heṭṭhāpathavitale iddhiyā ṭhito.</p>



<p class="bodytext"><span class="bld">Sīmāmāḷake</span>ti khaṇḍasīmāya māḷake. <span class="bld">Vaṭarukkho</span>ti nigrodharukkho. <span class="bld">Tato</span>ti vaṭarukkhato. <span class="bld">Niggatapāroho</span>ti pavaddhaṃva hutvā rukkho ārohati anenāti <span class="bld">pāroho,</span> eko mūlaviseso. Niggato pāroho niggatapāroho. <span class="bld">Mahāsīmaṃ sodhetvā</span>ti ettha sodhanaṃ nāma mahāsīmagatānaṃ bhikkhūnaṃ hatthapāsānayanaṃ, sīmato vā bahikaraṇaṃ. <span class="bld">Bahiddhā</span>ti dvīhi sīmāhi bahiddhā. ‘‘Bahiṭṭhā’’tipi pāṭho. Bahi ṭhitā kātabbāti attho. <span class="bld">Anāhaccā</span>ti mahāsīmāya pathavītalaṃ vā tatthajātarukkhādīni vā na āhanitvā. <span class="bld">Eva</span>nti yathā khaṇḍasīmāya, evaṃ tathāti attho. <span class="bld">Sīmāmāḷake</span>ti khaṇḍasīmāmāḷake.</p>



<p class="bodytext"><span class="bld">Sīmāmāḷake</span>ti dvinnaṃ sīmānaṃ aṅgaṇe. <span class="bld">Sīmāmāḷakassā</span>ti kammassa kataṭṭhānassa sīmāmāḷakassa. <span class="bld">Vehāsaṭṭhitasākhāyā</span>ti kammassa akataṭṭhāne sīmāmāḷake uṭṭhitāya vehāse ṭhitāya sākhāya. <span class="bld">Tassā</span>ti bhikkhuno pādā vā nivāsanapārupanaṃ vāti sambandho. <span class="bld">Purimanayepī</span>ti ‘‘sīmāmāḷake vaṭarukkho hotī’’tiādinā vutte purimanayepi. <span class="bld">Tatrā</span>ti purimanaye. <span class="bld">Ukkhipāpetvā kātuṃ na vaṭṭatī</span>ti dvīhi sīmāhi uṭṭhitarukkhassa sākhā vā tato niggatapāroho vā dvīsu sīmāsu pathavītalaṃ vā tattha jātarukkhādīni vā āhacca ṭhitattā ukkhipāpetvā kātuṃ na vaṭṭati. <span class="bld">Ānetabbo</span>ti ettha dvikammikāya nīdhātuyā apadhānakammasseva vuttattā <a name="V1.0248"></a> ‘‘bhikkhū’’ti padhānakammaṃ ajjhāharitabbaṃ<a name="M0.0290"></a>. <span class="bld">Abbhuggacchatī</span>ti abbhaṃ ākāsaṃ uggacchati. <span class="bld">Tatrā</span>ti pabbate. Kasmā ānetabboti āha ‘‘bajjhamānāyeva hī’’tiādi. Tattha <span class="bld">bajjhamānāyevā</span>ti kammavācāya bajjhamānāyeva. Iminā abaddhasīmā pamāṇarahitaṃ desaṃ otaratīti dasseti. <span class="bld">Yaṃkiñcī</span>ti yaṃkiñci pabbatādi. <span class="bld">Yattha katthacī</span>ti yasmiṃ kasmiṃci ṭhāne. <span class="bld">Ekasambandhenā</span>ti baddhasīmāya ekasambandhena. <span class="bld">Itī</span>ti tasmā ānetabboti yojanā.</p>



<p class="bodytext"><a name="para140"></a><span class="paranum">140</span>. Tīṇi yojanāni <span class="bld">tiyojanaṃ</span>. ‘‘Pamāṇa’’nti iminā <span class="bld">parama</span>saddassa atirekauttamatthe nivatteti. <span class="bld">Etissā</span>ti sīmāya. Sammanantena bhikkhunāti sambandho. Koṇato minitaṃ koṇanti yojanā. <span class="bld">Hī</span>ti saccaṃ, yasmā vā. <span class="bld">Āpattiñcā</span>ti dukkaṭāpattiñca.</p>



<p class="bodytext"><span class="bld">Pārayatī</span>ti ajjhottharati. ‘‘Kitakābhidheyyaliṅgā’’ti (kaccāyanasāre 45 gāthāyaṃ) vacanato abhidheyyabhūtaṃ sīmaṃ sandhāya itthiliṅgavasena <span class="bld">pārā</span>ti vuttaṃ. <span class="bld">Nadiyā</span>ti upayogatthe sāmivacanaṃ. Nadinti hi attho. Nadiṃ ajjhottharamānaṃ sīmanti sambandho. <span class="bld">Etthā</span>ti nadipārasīmāyaṃ. <span class="bld">Yatthassā</span>ti ettha yattha assāti padavibhāgaṃ dassento āha ‘‘yattha nadiyā’’tiādi. ‘‘Nadiyā’’ti iminā yaṃsaddassa visayaṃ dasseti. <span class="bld">Dhuvanāvā</span>ti ettha dhuvasaddo niccatthoti āha ‘‘niccasañcaraṇanāvā’’ti. Iminā dhuvena niccena sañcaraṇanāvā <span class="bld">dhuvanāvā</span>ti vacanatthaṃ dasseti. <span class="bld">Assā</span>ti hoti, bhaveyya vā. Nāvāya pamāṇaṃ dassento āha ‘‘yā’’tiādi. Tattha <span class="bld">yā</span>ti nāvā. <span class="bld">Pājanapurisenā</span>ti ettha pājanaṃ nāma eko nāvāya gamanūpakaraṇaviseso. So hi pajati nāvā gacchati anenāti <span class="bld">pājana</span>nti vuccati. Jakārassa cakāraṃ katvā <span class="bld">pācana</span>ntipi yujjateva. Tassa gāhakena purisena saddhinti attho. Sā nāvā nītāti sambandho. <span class="bld">Uddhaṃ vā adho vā</span>ti nadiyā paṭisotaṃ vā heṭṭhāsotaṃ vā. <span class="bld">Thenehi vā</span>ti corehi vā. Kiñcāpi haṭā, pana tathāpi avassaṃ labbhaneyyā, dhuvanāvāva hotīti yojanā. <span class="bld">Vātena vā</span>ti mālutena vā ‘‘chinna’’iti sambandho. <span class="bld">Vīcīhī</span>ti taraṅgehi. Taraṅgo hi <a name="M0.0291"></a> vicittākārena cinoti vaḍḍhatīti vīcīti vuccati. Kiñcāpi nadīmajjhaṃ nītā, pana tathāpi avassaṃ āharitabbā, dhuvanāvāva hotīti yojanā. <span class="bld">Ogate</span>ti otaritvā gate. <span class="bld">Thalaṃ ussāritā</span>ti thalaṃ ukkhipitvā sāritā pāpitā nāvāpīti sambandho. <span class="bld">Visaṅkhatapadarā</span>ti saṅkhatavirahitaphalakā vā. <span class="bld">Dhuvanāvāva hotī</span>ti nimittakittanakāle niccasañcaraṇanāvattā dhuvanāvāva hotīti adhippāyo. <span class="bld">Tatrā</span>ti ‘‘dhuvanāvā’’tivacane. <span class="bld">Nimittaṃ vā sīmā vā kammavācāya gacchatī</span>ti ettha kiñcāpi na nimittaṃ kammavācāya gacchati, sīmāya pana avinābhāvato <a name="V1.0249"></a> vuttaṃ ‘‘kammavācāya gacchatī’’ti. <span class="bld">Tasmā</span>ti yasmāva nāvāya āgacchantāpi bhagavatā anuññātā, tasmā.</p>



<p class="bodytext"><span class="bld">Yatthā</span>ti nadipārasīmasammananaṭṭhāne. <span class="bld">Rukkhasaṅghāṭamayo</span>ti rukkhasamūhena kato. <span class="bld">Padarabaddho</span>ti phalakehi baddho. <span class="bld">Sañcaraṇayoggo</span>ti sañcaraṇakkhamo. Pāḷiyaṃ ‘‘assā’’ti ṭhāne aṭṭhakathāyaṃ ‘‘atthī’’ti vuttattā ‘‘assā’’tipadassa hotīti atthoyeva daṭṭhabbo. <span class="bld">Taṃkhaṇaññevā</span>ti tasmiṃ nimittakittakkhaṇeyeva. Rukkhaṃ chinditvā katoti sambandho. <span class="bld">Ekapadikasetū</span>ti ekena padena gamanayoggo ekapadiko, soyeva setūti ekapadikasetu. Akappiyasetuṃ dassento āha ‘‘sace panā’’tiādi. <span class="bld">Tenā</span>ti setunā. Sañcarituṃ na sakkā hotīti yojanā.</p>



<p class="bodytext"><span class="bld">Yatthā</span>ti yasmiṃ nadipārasīmasammananaṭṭhāne. <span class="bld">Abhimukhatittheyevā</span>ti sīmāya abhimukhatitthe eva. Dhuvanāvā vā dhuvasetu vā abhimukhatitthato īsakaṃ uddhaṃ ārohantopi adho orohantopi kappatīti dassento āha ‘‘sace’’tiādi. <span class="bld">Īsaka</span>nti ekausabha dviusabhādivasena manaṃ appamattaṃ. <span class="bld">Uddhaṃ vā</span>ti abhimukhatitthato upari vā. <span class="bld">Adho vā</span>ti tato heṭṭhā vā. <span class="bld">Gāvutamattabbhantare</span>ti gāvutapamāṇassa ṭhānassa abbhantare.</p>



<p class="bodytext">Sahanimittakittanavidhinā sammanitabbavidhiṃ dassento āha ‘‘imañca panā’’tiādi. Dvīsu tīresu ṭhātumasakkuṇeyyattā vuttaṃ ‘‘ekasmiṃ tīre <a name="M0.0292"></a> ṭhatvā’’ti. <span class="bld">Tato</span>ti nimittato. <span class="bld">Attāna</span>nti nimittakittanaṃ vinayadharaṃ sandhāya vuttaṃ. <span class="bld">Parikkhipantenā</span>ti pariyāyantena. <span class="bld">Tassā</span>ti tattakassa paricchedassa. <span class="bld">Sammukhaṭṭhāne</span>ti adhosote naditīre ṭhitassa nimittassa sammukhaṭṭhāne. <span class="bld">Tato</span>ti nimittato. <span class="bld">Tassā</span>ti tattakassa paricchedassa. Sammukhā naditīre nimittaṃ atthīti sambandho. <span class="bld">Saṅghaṭetabba</span>nti sambandhitabbaṃ. <span class="bld">Athā</span>ti nimittakittanato pacchā. ‘‘Sabbanimittānaṃ anto ṭhite bhikkhū hatthapāsagate katvā’’ti idaṃ sabbaṃ ekaṃ gāmakhettaṃ byāpetvā sammanitabhāvaṃ sandhāya vuttaṃ. Sace sakalaṃ gāmakhettaṃ abyāpetvā ekadese sammanitaṃ hoti, nimittato bahi ṭhite bhikkhūpi hatthapāsagate katvā sammanitabbā. <span class="bld">Kamma</span>nti sīmasammutikammaṃ. ‘‘Ṭhapetvā nadi’’ntivacanassa kāraṇaṃ dassento āha ‘‘nadī pana baddhasīmasaṅkhyaṃ na gacchatī’’ti.</p>



<p class="bodytext"><span class="bld">Dīpako hotī</span>ti ettha <span class="bld">dīpo</span>ti antaradīpo. So hi yasmā jalamajjhe dippati, yasmā ca dvidhā āpo ettha sandati, tasmā dīpoti vuccati, soyeva khuddakaṭṭhena <span class="bld">dīpako</span>. Kakāro hi <a name="V1.0250"></a> khuddakatthavācako. <span class="bld">Ta</span>nti dīpakaṃ. <span class="bld">Attanā</span>ti vinayadharena. <span class="bld">Orimante ca pārimante cā</span>ti adhosote naditīre ṭhitassa nimittassa sammukhe orimante ca pārimante ca. Paratīre nimittaṃ kittetvāti sambandho. Kissa sammukhaṭṭhāne nimittanti āha ‘‘nadiyā orimatīre nimittassa sammukhaṭṭhāne’’ti. <span class="bld">Tato</span>ti nimittato. Sammukhā nimittaṃ atthīti sambandho. <span class="bld">Pārimante ca orimante cā</span>ti paratīre uparisote ṭhitassa nimittassa sammukhe pārimante ca orimante ca. <span class="bld">Paṭhamakittitanimittenā</span>ti orimatīre uparisote paṭhamaṃ kittitena nimittena. Ekā sīmā imassāti <span class="bld">ekasīmo,</span> dīpako. ‘‘Tīradvayañcā’’ti padamapekkhitvā ‘‘ekasīma’’nti sambandhitabbaṃ. Vaccamanapekkhitvā ‘‘ekasīmā’’tipi niccaitthiliṅgavasena pāṭho atthi.</p>



<p class="bodytext"><span class="bld">Uddhaṃ vā adho vā</span>ti ettha vāsaddo aniyamavikappattho. <span class="bld">Athā</span>ti tasmiṃ adhikatare satīti yojanā. <span class="bld">Vihārasīmaparicchedanimittassa ujukamevā</span>ti sace dīpako adho adhikataro hoti, orimatīre adhosote ṭhitassa vihārasīmaparicchedanimittassa ujukameva<a name="M0.0293"></a>. <span class="bld">Sikhara</span>nti siṅgaṃ. Tañhi sikhaṃ matthakaṃ rāti gaṇhātīti sikharanti vuccati. <span class="bld">Tato</span>ti dīpakassa pārimantanimittato. Paratīranimittāni kittetvāti sambandho. Ayaṃ dīpakassa vihārasīmaparicchedato adho adhikatare vinicchayo. Uddhaṃ adhikatarepi iminānusārena veditabboti so na dassito. <span class="bld">Pabbatasaṇṭhānā</span>ti pabbatena samaṃ ṭhānaṃ etissāti pabbatasaṇṭhānā.</p>



<p class="bodytext"><span class="bld">Uddhampi adhopī</span>ti pisaddo samuccayattho. <span class="bld">Ubhopi sikharānī</span>ti uddhaṃ sikharaṃ, adho sikharanti ubhopi sikharāni. <span class="bld">Mudiṅgasaṇṭhānā</span>ti mūle ca agge ca tanukassa majjhe thūlassa mudiṅgassa saṇṭhānā.</p>



<p class="bodytext"><span class="bld">Sabbapaṭhamena nayenā</span>ti uddhaṃ adhikanayassa, adho adhikanayassa, uddhaṃadhoadhikanayassa cāti sabbesaṃ nayānaṃ paṭhamena vihārasīmadīpakānaṃ samena nayena. <span class="bld">Paṇavasaṇṭhānā</span>ti mūle ca agge ca thūlassa majjhetanukassa paṇavassa saṇṭhānā.</p>



<p class="subhead">72. Uposathāgārādikathā</p>



<p class="bodytext"><a name="para141"></a><span class="paranum">141</span>. <span class="bld">Anupariveṇiya</span>nti ettha anusaddassa vicchatthaṃ, pariveṇasaddassa ca liṅgavipallāsabhāvaṃ dassetuṃ vuttaṃ ‘‘tasmiṃ tasmiṃ pariveṇe’’ti. Pariveṇasaddo hi napuṃsakaliṅgo, idha pana liṅgavipallāsaṃ katvā itthiliṅgavasena vuttaṃ. ‘‘Saṅketaṃ akatvā’’ti iminā <span class="bld">asaṅketenā</span>ti <a name="V1.0251"></a> padassa kiriyāvisesanattaṃ dīpeti. ‘‘Kammavācāyā’’ti iminā <span class="bld">samūhanitvā</span>ti padassa karaṇaṃ dasseti.</p>



<p class="bodytext"><a name="para142"></a><span class="paranum">142</span>. <span class="bld">Yato</span>ti ettha topaccayassa kāraṇatthe pavattabhāvaṃ dassento āha ‘‘yasmā’’ti. ‘‘Hatthapāse’’ti iminā hatthapāsato bahi nisinne akatovassa uposatho hotīti dasseti. <span class="bld">Assā</span>ti bhikkhuno. <span class="bld">Vatthuvasenā</span>ti aṭṭhuppattivasena. Uposathassa pamukhassa abbhokāse vā māḷakādīsu vāti sambandho. <span class="bld">Nimittupagā vā animittupagā vā</span>ti heṭṭhā aṭṭhasu nimittesu vuttā nimittupagā vā animittupagā vā pabbatādayo vā aññe vā kittetabbā.</p>



<p class="bodytext"><span class="bld">Paṭhamataraṃ</span> <a name="M0.0294"></a> <span class="bld">na āgacchati, dukkaṭa</span>nti uposathe ghosiyamāne paṭhamataraṃ na āgacchati, dukkaṭaṃ. Vihārassa majjhe hotīti yojanā. <span class="bld">Etthā</span>ti porāṇake āvāse. <span class="bld">Tatthā</span>ti porāṇake āvāse. <span class="bld">Asambādho</span>ti saṅghassa nisajjaṭṭhānapahonako. <span class="bld">Tatthā</span>ti pacchā uṭṭhite āvāse.</p>



<p class="bodytext">Sabbesaṃ nisajjaṭṭhānanti yojanā. <span class="bld">Tatthā</span>ti therassa vihāre. <span class="bld">So</span>ti therassa vihāro. <span class="bld">Etthā</span>ti tumhākaṃ vihāre. Sabbesaṃ okāso natthīti sambandho. <span class="bld">Tatthā</span>ti taṃ asukaṃ nāma āvāsaṃ. ‘‘Vaṭṭatī’’ti vattabbanti yojanā. <span class="bld">Tassā</span>ti therassa.</p>



<p class="subhead">74. Avippavāsasīmānujānanakathā</p>



<p class="bodytext"><a name="para143"></a><span class="paranum">143</span>. <span class="bld">Andhakavindaṃ nāmā</span>ti tassa gāmassa nāmaṃ. <span class="bld">Ta</span>nti andhakavindaṃ. <span class="bld">Thero</span>ti mahākassapatthero. <span class="bld">Tato</span>ti andhakavindato. Iminā ‘‘andhakavindā’’ti ettha nissakkatthe nissakkavacananti dasseti. <span class="bld">Uposatha</span>nti tadatthe upayogavacanaṃ. Uposathatthāyāti hi attho. Andhakavindā rājagahaṃ āgamanassa kāraṇaṃ dassento āha ‘‘rājagahaṃ hī’’tiādi. Tattha <span class="bld">hī</span>ti yasmā. Andhakavindā vihāraṃ anto katvā ‘‘aṭṭhārasa mahāvihārā’’ti vuttaṃ. <span class="bld">Nesa</span>nti aṭṭhārasannaṃ mahāvihārānaṃ. <span class="bld">Saṅghassa sāmaggidānattha</span>nti ettha saṅghassa sāmaggidānaṃ attano uposathakiccaṃ siddhaṃ. Tasmā pāḷiyaṃ ‘‘uposathaṃ āgacchanto’’ti vuttaṃ. ‘‘Sippiniyaṃ nāmā’’ti iminā <span class="bld">nadiṃ taranto</span>ti ettha nadiyā nāmaṃ dasseti. <span class="bld">Manaṃ vūḷho</span>ti ettha <span class="bld">mana</span>nti nipāto īsakatthoti dassento āha ‘‘īsaka’’nti. ‘‘Appamatta’’nti iminā ‘‘īsaka’’ntipadassa atthaṃ dasseti. ‘‘Vūḷhabhāvo’’ti iminā bhāvapaccayena vinā bhāvattho <a name="M0.0295"></a> ñātabboti dasseti. <span class="bld">Caṇḍenā</span>ti kharena. <span class="bld">Tatthā</span>ti nadiyaṃ. <span class="bld">Amanasikaronto</span>ti ‘‘caṇḍasota’’nti ābhogaṃ <a name="V1.0252"></a> akaronto. <span class="bld">Na pana vūḷho</span>ti na pana mahāvūḷho. <span class="bld">Udakabbhāhatānī</span>ti udakena abhiāhatāni. <span class="bld">Assā</span>ti therassa. <span class="bld">Allānī</span>ti tintāni.</p>



<p class="bodytext"><a name="para144"></a><span class="paranum">144</span>. <span class="bld">Purimakammavācā</span>ti ‘‘sammatā sā sīmā saṅghena ticīvarena avippavāsā’’ti pure vuttā kammavācā. <span class="bld">Ayamevā</span>ti ‘‘ṭhapetvā gāmañca gāmūpacārañcā’’tipadaṃ pakkhipitvā anupaññattā ayameva kammavācā. <span class="bld">Aya</span>nti pacchimakammavācā. <span class="bld">Hi</span> yasmā bhikkhunisaṅgho antogāme vasati, tasmā purimāyeva vaṭṭatīti yojanā. <span class="bld">Yadi eva</span>nti yadi bhikkhunisaṅghassa ayaṃ pacchimakammavācā vaṭṭanaṃ siyā bhaveyya, evaṃ satīti yojanā. <span class="bld">So</span>ti bhikkhunisaṅgho. <span class="bld">Etāya kammavācāyā</span>ti pacchimakammavācāya. <span class="bld">Na labheyyā</span>ti antogāme vasanattā ticīvaraparihāraṃ na labheyya. Kiṃ na labhatiyevāti āha ‘‘atthi cassa parihāro’’ti. <span class="bld">Assā</span>ti bhikkhunisaṅghassa. <span class="bld">Dvepi sīmāyo</span>ti samānasaṃvāsakasīmā ca avippavāsasīmā cāti dvepi sīmāyo. <span class="bld">Tatthā</span>ti bhikkhubhikkhunīsu. <span class="bld">Tassā</span>ti bhikkhūnaṃ sīmāya. <span class="bld">Eseva nayo</span>ti bhikkhunīnaṃ sīmaṃ ajjhottharitvāpi antopavisitvāpi bhikkhūnaṃ sīmāya sammane eseva nayo. <span class="bld">Ete</span>ti bhikkhubhikkhuniyo. Sāmaññattā hi pulliṅgena vuttaṃ. <span class="bld">Ettha cā</span>ti ‘‘ṭhapetvā gāmañca gāmūpacārañcā’’tipade ca. Saṅgaho veditabbo, kasmā? Gāmena nigamanagarānaṃ ekalakkhaṇattā.</p>



<p class="bodytext"><span class="bld">Parikkhepokāso</span>ti parikkhepārahokāso. <span class="bld">Tesū</span>ti gāmagāmūpacāresu. <span class="bld">Parihāra</span>nti cīvaravippavāsaāpattiapanayanaṃ. ‘‘Itī’’tiādi nigamanaṃ. <span class="bld">Etthā</span>ti samānasaṃvāsakaavippavāsasīmāsu. <span class="bld">Attano dhammatāyā</span>ti attano sabhāvena. <span class="bld">Yatthā</span>ti yasmiṃ ṭhāne. <span class="bld">Hī</span>ti saccaṃ, yasmā vā. <span class="bld">Tassā</span>ti avippavāsasīmāya. <span class="bld">Visu</span>nti samānasaṃvāsakasīmato pāṭekkaṃ. <span class="bld">Tatthā</span>ti dvīsu sīmāsu. <span class="bld">Avippavāsāyā</span>ti avippavāsasīmāya. <span class="bld">Ta</span>nti gāmaṃ. <span class="bld">Sā</span>ti avippavāsasīmā. <span class="bld">Sammatāya sīmāyā</span>ti <a name="M0.0296"></a> avippavāsasīmāya sammatāya satiyāti sambandho. Sammatato pacchāti vā yojanā. <span class="bld">Nivisatī</span>ti nivāsatthāya visati pavisati. <span class="bld">Sopī</span>ti gāmopi. <span class="bld">Sīmasaṅkhyaṃyevā</span>ti avippāsasīmavohārameva. Adhiṭṭhitatecīvarikā bhikkhū parihāraṃ labhantīti adhippāyo. Yathā pacchā niviṭṭho gāmo sīmasaṅkhyaṃyeva gacchati, evanti yojanā. ‘‘Pavisissāmā’’ti gehāni katāni, ‘‘pavisissāmā’’ti ālayopi atthīti yojanā. <span class="bld">Ālayopī</span>ti apekkhopi. <span class="bld">Apaviṭṭhā</span>ti gehāni apaviṭṭhā. <span class="bld">Gehameva chaḍḍetvā</span>ti gehaṃ chaḍḍetvā eva. Iminā gehe chaḍḍite sabbaṃ chaḍḍitamevāti dasseti. Paviṭṭhaṃ vā agataṃ vā ekampi kulaṃ atthi <a name="V1.0253"></a> saceti yojanā. Ettha ca ‘‘ekampi kulaṃ paviṭṭhaṃ vā’’ti idaṃ navagāmaṃ sandhāya vuttaṃ. ‘‘Ekampi kulaṃ agataṃ vā’’ti idaṃ porāṇakagāmaṃ sandhāyāti daṭṭhabbaṃ.</p>



<p class="bodytext"><span class="bld">Tatrā</span>ti ‘‘vattaṃ jānitabba’’ntivacane. <span class="bld">Avippavāsasīmāya</span>nti mahāsīmāya. Sā eva hi yasmā avippavāsakammavācāya bahulapayojanā hoti, tasmā avippavāsasīmāti vuccati. <span class="bld">Itarāyā</span>ti avippavāsasīmāya. <span class="bld">Tatthā</span>ti tāsu dvīsu sīmāsu. <span class="bld">Nirāsaṅkaṭṭhānesu ṭhatvā</span>ti cetiyaṅgaṇādīnaṃ khaṇḍasīmāya anokāsattā vuttaṃ. Khaṇḍasīmañhi sammanantā cetiyaṅgaṇādiṭṭhānaṃ pahāya aññasmiṃ vivittokāse vihārapaccantaṃ khaṇḍitvā sammananti. <span class="bld">Samūhanitu</span>nti avippavāsasīmaṃ samūhanituṃ. <span class="bld">Paṭibandhituṃ na sakkhissantevā</span>ti avippavāsaṃyeva jānitvā khaṇḍasīmāya aññātattā paṭibandhituṃ na sakkhissanteva. <span class="bld">Sīmasambheda</span>nti khaṇḍasīmaavippavāsasīmānaṃ sambhedaṃ. <span class="bld">Sāsanantaradhānena vā</span>ti satthu āṇāya antaradhānena vā. <span class="bld">Sādhukaṃ panā</span>ti nikkaṅkhaṃ pana.</p>



<p class="subhead">76. Gāmasīmādikathā</p>



<p class="bodytext"><a name="para147"></a><span class="paranum">147</span>. Uposathakammassa visuṃ gahitattā sesakammavasena samānasaṃvāsakatā gahetabbā gobalibaddanayena vā pārisesanayena vā. <span class="bld">Ta</span>nti samānasaṃvāsaekūposathabhāvaṃ. ‘‘Aparicchinnāyā’’ti iminā <a name="M0.0297"></a> <span class="bld">aṭṭhapitāyā</span>ti ettha ṭhapadhātuyā adhippāyatthaṃ dasseti. <span class="bld">Gāmaṃ vā nigamaṃ vā</span>ti ettha nagaraṃ kena saṅgahitanti āha ‘‘gāmaggahaṇena cetthā’’tiādi. Tattha <span class="bld">etthā</span>ti ‘‘gāmaṃ vā nigamaṃ vā’’ti pāṭhe, gāmaggahaṇenāti sambandho. Atha vā <span class="bld">etthā</span>ti gāmanigamanagaresu, nagarampīti sambandho. Gāmādīnaṃ paricchedaṃ vitthārena dassento āha ‘‘tatthā’’tiādi. Tattha <span class="bld">tatthā</span>ti gāmanigamanagaresu. <span class="bld">Gāmabhojakā</span>ti gāmaṃ bhuñjantīti gāmabhojakā. <span class="bld">Bali</span>nti karaṃ. So hi taṃ nissāya gāmabhojakā balanti jīvanti anenāti balīti vuccati. Yampi ekaṃ padesaṃ paricchinditvā detīti yojanā. <span class="bld">Gāmakhette</span>ti rañño āṇā khipiyati etthāti <span class="bld">khettaṃ,</span> gāmoyeva khettaṃ gāmakhettaṃ, tasmiṃ. <span class="bld">Ayampī</span>ti ayaṃ padesopi. <span class="bld">Sopī</span>ti padesopi. Visuṃgāmo nāmāti yojanā. Sopi visuṃgāmo gāmasīmā hotiyevāti yojanā. Visuṃ paricchinditvā dinno gāmo <span class="bld">visuṃgāmo. Tasmā</span>ti yasmā visuṃ gāmo hoti, tasmā. <span class="bld">Sā cā</span>ti visuṃgāmasīmā ca. <span class="bld">Itarā</span>ti visuṃgāmasīmato aññā pakatigāmanagaranigamasīmā cāti yojanā.</p>



<p class="bodytext"><span class="bld">Eva</span>nti <a name="V1.0254"></a> ‘‘asammatāya bhikkhave’’tiādinā pāṭhena. <span class="bld">Ta</span>nti sīmaparicchedaṃ. <span class="bld">Aparicchinne</span>ti rājūhi aparicchinne. ‘‘Aṭavipadese’’ti iminā natthi gāmo etthāti <span class="bld">agāmako</span>ti vacanatthassa sarūpaṃ dasseti. <span class="bld">Vijjhāṭavisadise</span>ti vigataṃ aggino jhāyanametthāti vijjhā, corādayo manusse ābhuso ṭavanti pīḷayanti etthāti <span class="bld">āṭavi</span>. Vijjhā ca sā āṭavi ceti <span class="bld">vijjhāṭavi,</span> tāya sadise vijjhāṭavisadise. Ettha purimanaye gāmādīhi āsanno vā hotu, anāsanno vā tehi aparicchinno aṭavipadeso gahetabbo. Pacchimanaye dūro manussānaṃ anāgamanapatho āṭavipadeso gahetabboti ayametesaṃ viseso. <span class="bld">Assā</span>ti bhikkhuno. <span class="bld">Samantā</span>ti samantato. <span class="bld">Ayaṃ sīmā</span>ti ayaṃ sattabbhantarasīmā. <span class="bld">Tatthā</span>ti sattasu abbhantaresu. Samantā ṭhitassa vā nisinnassa vā abbhantare antokoṭṭhāse jātaṃ abbhantaraṃ aṭṭhavīsahatthapamāṇaṃ.</p>



<p class="bodytext">Yā <a name="M0.0298"></a> kāci nadī asīmāva hotīti sambandho. <span class="bld">Nadīsīmalakkhaṇapattā</span>ti nadīsīmalakkhaṇaṃ pattā. Iminā sīmalakkhaṇaṃ apattā nadī bandhiyamānā sīmāva hotīti dasseti. Sāvadhāraṇena ‘‘attano sabhāvenevā’’ti iminā bhikkhūnaṃ bandhanabhāvenāti atthaṃ nivatteti. <span class="bld">Etthā</span>ti nadiyaṃ. <span class="bld">Etthā</span>ti jātassarasamuddesu. <span class="bld">Yena kenacī</span>ti antamaso tiracchānagatenapi yena kenaci. Khaṇitvā akato <span class="bld">sayaṃjāto</span>ti sambandho. Idaṃ hetuantogadhavisesanaṃ. Khaṇitvā akatattāti hi attho. <span class="bld">Sayaṃjāto</span>ti sayameva jātoti evakāro yojetabbo. Tena vuttaṃ ‘‘yena kenaci khaṇitvā akato’’ti. <span class="bld">Sobbho</span>ti saṃ ubhoti padavibhāgo kātabbo. Tattha saṃsaddo samantatthavācako, ubhasaddo pūraṇatthavācako. Tasmā samantato āgatena udakena ubhati pūrati etthāti <span class="bld">sobbho</span>ti vacanattho kātabbo. Tena vuttaṃ ‘‘samantato āgatena udakena pūrito tiṭṭhatī’’ti.</p>



<p class="bodytext"><span class="bld">Tatthā</span>ti nadīsamuddajātassaresu, ādhāre bhummaṃ. <span class="bld">Yaṃ</span>saddo ṭhānavisayoti āha ‘‘yaṃ ṭhāna’’nti. <span class="bld">Majjhimassā</span>ti thāmamajjhimassa. Vakkhati hi ‘‘thāmamajjhimenā’’ti. ‘‘Samantato’’ti iminā <span class="bld">samantā</span>ti ettha nissakkatthe nissakkavacananti dasseti. ‘‘Udakukkhepenā’’ti iminā <span class="bld">udakukkhepā</span>ti ettha karaṇatthe nissakkavacananti dasseti. Udakaṃ ukkhipitvā khipiyati etthāti <span class="bld">udakukkhepo</span>. ‘‘Paricchinna’’nti iminā pāṭhasesaṃ dasseti. <span class="bld">Akkhadhuttā</span>ti ettha <span class="bld">akkho</span>ti pāsako. So hi akati kuṭilaṃ gacchati anenāti akkhoti vuccati, dhavanti mariyādamatikkamma kīḷādipasutaṃ gacchantīti <span class="bld">dhuttā,</span> akkhesu dhuttā akkhadhuttā<a name="V1.0255"></a>. <span class="bld">Dāruguḷa</span>nti sāradārumayaṃ guḷaṃ. ‘‘Vālukaṃ vā’’ti iminā ‘‘udakukkhepā’’ti ettha upalakkhaṇaṃ dasseti. <span class="bld">Yatthā</span>ti yasmiṃ padese. <span class="bld">Aya</span>nti padeso. <span class="bld">Tassā</span>ti udakukkhepassa.</p>



<p class="bodytext"><span class="bld">Etthā</span>ti nadīsamuddajātassaresu. <span class="bld">Mukhadvāra</span>nti samuddādīnaṃ mukhasaṅkhātaṃ dvāraṃ. <span class="bld">Sabbatthā</span>ti sabbāya nadiyaṃ. Theravādaṃ dassento āha ‘‘yaṃ panā’’tiādi. ‘‘Yojanaṃ…pe… vaṭṭatī’’ti yaṃ pana vacanaṃ mahāsumattherena vuttanti <a name="M0.0299"></a> yojanā. <span class="bld">Tatrāpī</span>ti yojananadiyampi. Paṭikkhittākāraṃ vitthārento āha ‘‘bhagavatā hī’’tiādi. <span class="bld">Nadiyā pamāṇa</span>nti nadiyā gambhīrapamāṇameva, na āyāmavitthārapamāṇanti attho. ‘‘Na yojanaṃ vā addhayojanaṃ vā’’ti vacanampi idameva sandhāya vuttanti daṭṭhabbaṃ. Kiñcāpi āyāmavitthārapamāṇaṃ na vuttaṃ, pabhavato pana yāva mukhadvārā āyāmavitthāravasena kammaṃ kātuṃ pahonakanadīyeva gahetabbāti daṭṭhabbā. Yā nadīti sambandho. <span class="bld">Imassa suttassā</span>ti ‘‘timaṇḍala’’ntiādikassa imassa suttassa. <span class="bld">Pabhavato</span>ti samudāgamato. <span class="bld">Etthā</span>ti nadiyaṃ. Sabbehi bhikkhūhi ṭhapetabboti sambandho. <span class="bld">Tato</span>ti ekaudakukkhepato.</p>



<p class="bodytext">Kittakā paripuṇṇā hotīti āha ‘‘samatitthikā’’ti. Titthena samaṃ paripūratīti <span class="bld">samatitthikā. Udakasāṭikaṃ nivāsetvāpī</span>ti pisaddo ‘‘anivāsetvāpī’’ti dasseti. Udakasāṭikaṃ anivāsentopi vatthena avinābhāvato aññaṃ nivāsetvāti attho gahetabbo. Nāvāya ṭhatvā kariyamāne kiṃ gacchantiyāpi nāvāya kātuṃ vaṭṭatīti āha ‘‘gacchantiyā panā’’tiādi. ‘‘Kasmā’’tiādinā kāraṇaṃ dasseti. <span class="bld">Hī</span>ti yasmā. <span class="bld">Ta</span>nti udakukkhepamattaṃ. Evaṃ sati…pe… anusāvanā hoti, tasmā gacchantiyā nāvāya kātuṃ na vaṭṭatīti yojanā. ‘‘Tasmā’’tiādinā laddhaguṇaṃ dasseti. Na kevalaṃ nāvāyamevāti dassento āha ‘‘antonadiya’’ntiādi.</p>



<p class="bodytext"><span class="bld">Rukkhassā</span>ti antonadiyaṃ jātassa rukkhassa. Sākhā vā patiṭṭhitāti sambandho. <span class="bld">Sīmaṃ vā sodhetvā</span>ti vihārasīmagāmasīmāsu ṭhitānaṃ hatthapāsānayanabahikaraṇavasena sīmaṃ vā sodhetvā. Jātarukkhassa paviṭṭhasākhāya vā pārohe vāti sambandho. <span class="bld">Assā</span>ti bahinaditīre jātarukkhassa. <span class="bld">Tatthā</span>ti khāṇuke.</p>



<p class="bodytext"><span class="bld">Tassā</span>ti pāsāṇadīpakassa. <span class="bld">Pubbe vuttappakāre</span>ti pubbe nadīnimittaṭṭhāne ‘‘anvaddhamāsa’’ntiādinā <a name="V1.0256"></a> (mahāva. aṭṭha. 138) vuttappakāre. <span class="bld">So</span>ti pāsāṇadīpako. Puna <span class="bld">so</span>ti pāsāṇadīpakoyeva. <span class="bld">Hī</span>ti saccaṃ, yasmā vā.</p>



<p class="bodytext"><span class="bld">Āvaraṇa</span>nti <a name="M0.0300"></a> pāḷiṃ. <span class="bld">Ta</span>nti āvaraṇaṃ. Āvaraṇena vā koṭṭhakabandhena vā hetubhūtena, pacchijjatīti sambandho. Koci āvaraṇappadeso ajjhotthariyatīti sambandho. <span class="bld">Tatthā</span>ti āvaraṇappadese. <span class="bld">Hī</span>ti saccaṃ, yasmā vā. ‘‘Heṭṭhāpāḷi baddhā’’ti idaṃ nadiṃ vināsetvā taḷākakaraṇākāradassanaṃ. <span class="bld">Etthā</span>ti nadiyaṃ, taḷāke vā. <span class="bld">Chaḍḍitamodaka</span>nti taḷākarakkhanatthaṃ ekena vārimaggena chaḍḍitaṃ udakaṃ. <span class="bld">Deve avassante</span>ti dubbuṭṭhikālattā vassantakālepi deve avassante. <span class="bld">Sā</span>ti nadito nīhaṭamātikā. <span class="bld">Kālantarenā</span>ti aññena kālena. <span class="bld">Uppatitvā</span>ti gāmanigamānaṃ upari patitvā. <span class="bld">Pavattatī</span>ti pubbe vuttapakāre vassakāle cattāro māse abbhocchinnā sandati. <span class="bld">Vihārasīma</span>nti vihārasambandhaṃ baddhasīmaṃ.</p>



<p class="bodytext"><span class="bld">Samuddepī</span>ti pisaddo nadimapekkhati. <span class="bld">Tatthā</span>ti padese. <span class="bld">Otaritvā</span>ti heṭṭhā taritvā. ‘‘Osaritvā’’tipi pāṭho, ayamevattho. <span class="bld">Saṇṭhahantī</span>ti udakena samaṃ tiṭṭhanti. <span class="bld">So</span>ti padeso. <span class="bld">Udakantato</span>ti udakakoṭito. <span class="bld">Tatthā</span>ti samudde. <span class="bld">Bādhatī</span>ti pīḷayati. <span class="bld">Tesū</span>ti nāvāaṭṭakesu. <span class="bld">Ta</span>nti piṭṭhipāsāṇaṃ. <span class="bld">Ūmiyo</span>ti vīciyo. Tā hi paraṃparāvasena uggantvā saviññāṇakāviññāṇake miyanti hiṃsanti, anto pakkhipantīti vā ūmiyoti vuccanti. <span class="bld">Tatthā</span>ti piṭṭhipāsāṇe. <span class="bld">Hī</span>ti saccaṃ, yasmā vā. Udakeneva piṭṭhipāsāṇo ottharīyatīti yojanā. <span class="bld">So</span>ti dīpakapabbato. ‘‘Dūre’’ti vatvā tassa pamāṇaṃ dassento āha ‘‘macchavadhānaṃ anāgamanapathe’’ti. <span class="bld">Macchavadhāna</span>nti kevaṭṭānaṃ. Te hi yasmā macche hananti, tasmā macchavadhāti vuccanti. ‘‘Macchabandhāna’’ntipi pāṭho. Macche bandhantīti <span class="bld">macchabandhā</span>ti vacanattho kātabbo. <span class="bld">Anāgamanapathe</span>ti yattha gantvā tadaheva paccāgantvā na āgamanapathike dese. Natthi āgamanapatho etthāti <span class="bld">anāgamanapatho,</span> deso. Tasmiṃ ‘‘agamanapathe’’tipi pāṭho, so ayutto. Kasmā? Agamanapathassa nādhippetattā. Gantvā hi puna anāgamanapathoyevādhippeto. <span class="bld">Tesa</span>nti macchavadhānaṃ. <span class="bld">Gamanapariyantassā</span>ti gamanakoṭiyā<a name="M0.0301"></a>. <span class="bld">Orato</span>ti orabhāge ṭhito dīpako vā pabbato vāti yojetabbo. <span class="bld">Tatthā</span>ti orabhāge ṭhitesu dīpakapabbatesu. <span class="bld">Ottharitvā</span>ti pakatiudakena ottharitvā. <span class="bld">Tatthā</span>ti ottharitvā ṭhite samudde.</p>



<p class="bodytext">Karontehipi kātabbanti sambandho. <span class="bld">Yatthā</span>ti yasmiṃ sare. <span class="bld">Aya</span>nti ayaṃ saro, na jātassaro hoti. Ayaṃ saro gāmakhettasaṅkhyameva gacchatīti yojanā. <span class="bld">Tatthā</span>ti sare. <span class="bld">Yattha panā</span>ti <a name="V1.0257"></a> yasmiṃ sare pana. <span class="bld">Tassā</span>ti jātassarassa. <span class="bld">Tatthā</span>ti padese. Sace gambhīraṃ udakaṃ hotīti yojanā. <span class="bld">Tatthā</span>ti aṭṭake. <span class="bld">Etthā</span>ti jātassare, ṭhitesu piṭṭhipāsāṇadīpakesūti yojanā. <span class="bld">Pahonakajātassaro</span>ti saṅghakammaṃ kātuṃ pahonako jātassaro. ‘‘Sukkhatī’’ti vatvā tadeva samatthetuṃ vuttaṃ ‘‘nirudako’’ti. <span class="bld">Tatthā</span>ti jātassare. Sace nirudakamattena gāmakhettaṃ gacchati. Kadā gacchatīti āha ‘‘sace panetthā’’tiādi. Tattha <span class="bld">etthā</span>ti jātassare. <span class="bld">Pokkharaṇīādīnī</span>ti ettha ādisaddena udakamātikādayo saṅgaṇhāti. Yadā khaṇanti, tadāti pāṭhaseso yojetabbo. ‘‘Taṃ ṭhāna’’nti vuttepi na khaṇanaṭṭhānameva gahetabbaṃ, ‘‘etthā’’ti sāmaññato vuttattā sabboyeva jātassaro gahetabbo. Na kevalaṃ ajātassaramattaṃ hoti, atha kho gāmakhettanti āha ‘‘gāmasīmāsaṅkhyameva gacchatī’’ti.</p>



<p class="bodytext"><span class="bld">Na</span>nti jātassaraṃ. <span class="bld">Pūretvā</span>ti mattikādīhi pūretvā. <span class="bld">Pāḷi</span>nti āvaraṇaṃ. <span class="bld">Sabbameva na</span>nti sakalameva taṃ jātassaraṃ. <span class="bld">Loṇīpī</span>ti pisaddena na kevalaṃ sobbhoyeva jātassarasaṅkhyaṃ gacchati, atha kho loṇīpīti dasseti. <span class="bld">Udakaṭṭhānokāse</span>ti udakassa ṭhāne okāse.</p>



<p class="bodytext"><a name="para148"></a><span class="paranum">148</span>. <span class="bld">Sīmāya sīmaṃ sambhindantī</span>ti ettha ‘‘sīmāya sīma’’nti padānaṃ sambandhāpekkhattā tesaṃ sambandhaṃ dassetuṃ vuttaṃ ‘‘attano paresa’’nti. ‘‘Baddhasīma’’nti iminā ‘‘sīma’’nti sāmaññato vuttepi visesato baddhasīmāyeva gahetabbāti dasseti. Tamevatthaṃ vitthārento āha ‘‘sace <a name="M0.0302"></a> hī’’tiādi. <span class="bld">Saṃsaṭṭhaviṭapā</span>ti aññamaññaṃ āsannattā saṃsaṭṭho viṭapo etesanti saṃsaṭṭhaviṭapā. ‘‘Saṃsaṭṭhaviṭapā’’ti idaṃ upalakkhaṇamattaṃ, mūlānipi saṃsaṭṭhāniyevāti daṭṭhabbaṃ. <span class="bld">Tesū</span>ti dvīsu rukkhesu. <span class="bld">Vihārasīmā cā</span>ti porāṇakavihārasīmā ca. <span class="bld">Anto katvā</span>ti sīmāya anto katvā. Atha pacchāti ettha ‘‘pacchā’’ti iminā athasaddassatthaṃ dasseti. Evaṃ ke akaṃsūti āha ‘‘evaṃ chabbaggiyā akaṃsū’’ti. <span class="bld">Tenā</span>ti karaṇena.</p>



<p class="bodytext">Ajjhottharaṇākāraṃ dassento āha ‘‘paresa’’ntiādi. <span class="bld">Tassā</span>ti baddhasīmāya. <span class="bld">Padesa</span>nti bhikkhūhi kammaṃ kātuṃ pahonakaṃ ekadesaṃ. Antamaso ekassapi bhikkhuno ṭhatvā adhiṭṭhānuposathaṃ kātuṃ pahonakaṃ padesaṃ. Kammaṃ kātuṃ appahonakapadesaṃ anto karitvā bandhantā <span class="bld">sīmāya sīmaṃ sambhindanti</span> nāma. <span class="bld">Sīmāya upacāro</span>ti pacchā bandhitabbāya sīmāya upacāro. <span class="bld">‘‘Vaḍḍhanto sīmāsaṅkaraṃ karotī’’</span>ti iminā sace avaḍḍhanako pāsāṇo hoti, dvinnampi sīmānaṃ nimittaṃ kātuṃ vaṭṭatīti dasseti.</p>



<p class="subhead">77. Uposathabhedādikathā</p>



<p class="bodytext"><a name="para149"></a><span class="paranum">149</span>. Pannarasikassa <a name="V1.0258"></a> pubbakiccassa pāḷiyaṃ āgatattā cātuddasikasseva pubbakiccaṃ dassento āha ‘‘ajjuposatho cātuddaso’’ti.</p>



<p class="bodytext">‘‘Adhammena vagga’’ntiādīsu vinicchayo evaṃ veditabboti yojanā. <span class="bld">Adhammena vagga</span>nti ettha <span class="bld">adhammaṃ</span> nāma ekasmiṃ vihāre catunnaṃ bhikkhūnaṃ suttuddesauposathamakatvā pārisuddhiuposathakaraṇañca tiṇṇaṃ pārisuddhiuposathamakatvā suttuddesakaraṇañca. <span class="bld">Vaggaṃ</span> nāma sabbeva asannipatitvā ekassa chandapārisuddhiharaṇaṃ. Chandapārisuddhi nāma saṅghamajjhaṃyeva āgacchati, na gaṇamajjhaṃ, na puggalassa santikaṃ. <span class="bld">Adhammena samagga</span>nti ettha <span class="bld">adhammaṃ</span> vuttanayameva. <span class="bld">Samaggaṃ</span> nāma sabbesaṃ sannipatanaṃ. <span class="bld">Dhammena vagga</span>nti ettha <span class="bld">dhammaṃ</span> nāma catunnaṃ suttuddesauposathakaraṇañca tiṇṇaṃ pārisuddhiuposathakaraṇañca. <span class="bld">Vaggaṃ</span> vuttanayameva.</p>



<p class="subhead">78. Pātimokkhuddesakathā</p>



<p class="bodytext"><a name="para150"></a><span class="paranum">150</span>. <span class="bld">Imaṃ</span> <a name="M0.0303"></a> <span class="bld">nidāna</span>nti pātimokkhassa imaṃ nidānaṃ. <span class="bld">Sutā kho panā</span>ti ettha suyyitthāti <span class="bld">sutā,</span> suyyassantīti vā <span class="bld">sutā,</span> pārājikuddesādayo. Sutā ca sutā ca <span class="bld">sutā</span>ti sarūpekaseso kātabbo. <span class="bld">Avasesa</span>nti nidānuddesādito avasesaṃ pārājikuddesādi. <span class="bld">Sutenā</span>ti sutasaddena. ‘‘Atthe asambhavato sadde vuttavidhānaṃ hotī’’ti hi paribhāsato ‘‘sutenā’’ti ettha saddova gahetabbo. <span class="bld">Tena nayenā</span>ti tena nidānuddesanayena.</p>



<p class="bodytext"><span class="bld">Aṭavimanussabhaya</span>nti aṭaviyaṃ nivasantassa manussassa bhayaṃ, vanacarakabhayanti attho. <span class="bld">Rājantarāyo</span>tiādīsu evaṃ viseso veditabboti yojanā. <span class="bld">Davadāho</span>ti dāyaṃ dahatīti davadāho ākārassa rassaṃ, yakārassa ca vakāraṃ katvā. <span class="bld">Na</span>nti bhikkhuṃ. Ekaṃ vā bhikkhunti yojanā. <span class="bld">Paṭhamo vā uddeso</span>ti nidānuddeso. <span class="bld">Etthā</span>ti pañcasu uddesesu. <span class="bld">Yasmi</span>nti uddese. <span class="bld">Sopī</span>ti uddesopi. <span class="bld">Suteneva sāvetabbo</span>ti sutapadeneva saṅghassa sāvetabboti evasaddo ‘‘na vitthārenā’’ti dasseti.</p>



<p class="bodytext"><span class="bld">Anajjhiṭṭhā</span>ti ettha upasaggavasena isudhātussa icchākantito aññamatthaṃ dassento āha ‘‘anāṇattā, ayācitā vā’’ti. Ettha ‘‘anāṇattā’’ti idaṃ therena anāṇattabhāvaṃ sandhāya vuttaṃ<a name="V1.0259"></a>. ‘‘Ayācitā’’ti idaṃ sammutiladdhena navakena ayācitabhāvaṃ sandhāya vuttanti daṭṭhabbaṃ. <span class="bld">Etthā</span>ti ‘‘anajjhiṭṭhā dhammaṃ bhāsantī’’ti vacane. <span class="bld">Dhammajjhesake</span>ti dhammakathanatthāya ajjhesatīti dhammajjhesako, tasmiṃ. Āpucchitvā vā tena saṅghattherena yācito hutvā vāti yojanā. <span class="bld">Vārapaṭipāṭiyā</span>ti vārānukkamena. <span class="bld">Dehīti vā</span>ti ettha iti-vā-saddo ‘‘bhaṇa’’ itipadena ca ‘‘kathehi’’ itipadena ca yojetabbo. ‘‘Bhaṇa’’ iti vā ‘‘kathehi’’iti vā ‘‘dehi’’iti vā vattabbāti yojanā<a name="M0.0304"></a>. <span class="bld">Tīhipi vidhīhī</span>ti osāraṇakathanasarabhaññasaṅkhātehi tīhi sajjanehi. Ettha ca suttassa osāriyate uccāriyate <span class="bld">osāraṇaṃ,</span> atthassa kathiyate <span class="bld">kathanaṃ,</span> suttassa ca tadatthassa ca sarena bhaṇiyate <span class="bld">sarabhaññaṃ. Osārehī</span>ti suttaṃ uccārehi. <span class="bld">Kathehī</span>ti atthaṃ kathehi. <span class="bld">Sarabhañña</span>nti suttassa ca tadatthassa ca sarena bhaṇanaṃ. <span class="bld">Na</span>nti saddhivihārikaṃ. <span class="bld">Sajjhāyaṃ adhiṭṭhahitvā</span>ti ‘‘sajjhāyaṃ karomī’’ti adhiṭṭhahitvā. <span class="bld">Etthā</span>ti ajjhesanaṭṭhāne.</p>



<p class="bodytext"><span class="bld">Nissitake</span>ti saddhivihārikādayo. <span class="bld">So</span>ti saṅghatthero, ‘‘vattabbo’’tipade kammaṃ, ‘‘vadatī’’tiādīsu padesu kattā. <span class="bld">Āraddha</span>nti saṅghena āraddhaṃ. <span class="bld">Ṭhapetvā</span>ti dhammasavanaṃ ṭhapetvā. <span class="bld">Osāretvā</span>ti paṭhamaṃ suttaṃ osāretvā. <span class="bld">Puna kathentenā</span>ti pacchā atthaṃ kathentena. <span class="bld">Aṭṭhapetvāyeva vā</span>ti suttassa ca atthassa ca antarā aṭṭhatvā eva vā. <span class="bld">Kathetabba</span>nti atthajātaṃ kathetabbaṃ. <span class="bld">Kathentassa…pe… nayo</span>ti paṭhamaṃ atthaṃ kathetvā puna suttañca atthañca sarena bhaṇantassa puna āgatepi eseva nayoti attho.</p>



<p class="bodytext"><span class="bld">Upanisinnakathāyapī</span>ti samīpe nisinnena kathāyapi. <span class="bld">Tenā</span>ti saṅghattherena. <span class="bld">Vattuṃ vaṭṭatī</span>ti visesetvā vattuṃ vaṭṭati. <span class="bld">Tenā</span>ti manussehi jānanabhikkhunā. Saṅghatthero bhaṇati, tuṇhī vā hotīti sambandho. ‘‘Pucchantī’’ti vutteti yojanā. <span class="bld">Anumodanādīsupī</span>tiādisaddena dhammakathādayo saṅgaṇhāti. Saṅghatthero anujānātīti sambandho. <span class="bld">Sabbatthā</span>ti sabbesu vihāraantaragharesu.</p>



<p class="bodytext"><span class="bld">Sajjhāya</span>nti sayaṃ issarena ayanaṃ uccāraṇaṃ, kenaci anajjhiṭṭho sayaṃ adhiissarena ayanaṃ uccāraṇanti attho. <span class="bld">Thero</span>ti saddhivihāro thero. <span class="bld">Vissamissāmī</span>ti khedavirahitaṃ gamissāmi. <span class="bld">Āpucchitabba</span>nti paṭhamatherampi puna āgatattherampi āpucchitabbaṃ. Ekena saṅghattherena anuññātenāti sambandho. <span class="bld">Aññasmī</span>nti anuññātattherato aññasmiṃ thereti sambandho. <span class="bld">Ta</span>nti puna āgataṃ theraṃ. <span class="bld">Attānaṃ</span> <a name="M0.0305"></a> <span class="bld">sammanitabba</span>nti ettha paccatte upayogavacananti āha ‘‘attā sammanitabbo’’ti<a name="V1.0260"></a>. Kiṃ sammatena parisaṃ anoloketvā pucchitabboti āha ‘‘pucchantena panā’’tiādi.</p>



<p class="bodytext"><a name="para153"></a><span class="paranum">153</span>. <span class="bld">Me</span>ti mayhaṃ. <span class="bld">Ito</span>ti puggalato, uppannoti sambandho. <span class="bld">Puramhāka</span>nti padassa pure amhākanti padacchedaṃ katvā puresaddo paṭhamatthoti āha ‘‘paṭhamaṃ amhāka’’nti. <span class="bld">Paṭikacceva</span>saddo pagevapariyāyo, ‘‘paṭhamataramevā’’ti iminā tassa atthaṃ dasseti. <span class="bld">Bhūtamevā</span>ti vijjamānameva, tathameva vā.</p>



<p class="subhead">82. Adhammakammapaṭikkosanādikathā</p>



<p class="bodytext"><a name="para154"></a><span class="paranum">154</span>. <span class="bld">Adhammakamma</span>nti abhūtakammaṃ. <span class="bld">Paṭikkositu</span>nti ettha kusadhātu apanayanatthoti āha ‘‘vāretu’’nti. <span class="bld">Diṭṭhi</span>nti laddhiṃ. <span class="bld">Tesa</span>nti catunnaṃ pañcannaṃ. <span class="bld">Yathā</span>ti yenākārena bhaṇiyamāneti yojanā. <span class="bld">Na suṇa</span>ntīti aññe bhikkhū na suṇanti. <span class="bld">Therādhīna</span>nti therena adhīnaṃ ābandhanti attho. <span class="bld">Therāyatta</span>nti therena āyattaṃ, therassa santakanti attho. <span class="bld">Etthā</span>ti pātimokkhuddese.</p>



<p class="subhead">83. Pātimokkhuddesakaajjhesanādikathā</p>



<p class="bodytext"><a name="para155"></a><span class="paranum">155</span>. <span class="bld">Navavidhañcā</span>ti divasavasena tividhaṃ, kārakavasena tividhaṃ, kattabbākāravasena tividhañcāti navakoṭṭhāsañca, navapakārañca vā. <span class="bld">Catubbidha</span>nti ‘‘adhammena vagga’’ntiādikaṃ catubbidhaṃ. <span class="bld">Duvidha</span>nti bhikkhubhikkhunīvasena duvidhaṃ. <span class="bld">Navavidha</span>nti bhikkhupātimokkhe pañcavidhaṃ, bhikkhunipātimokkhe catubbidhanti navavidhaṃ. <span class="bld">Etthā</span>ti ‘‘yo tattha bhikkhu byatto paṭibalo’’ti pāṭhe. <span class="bld">Suvisadā</span>ti suṭṭhu byattā, suddhā vā. <span class="bld">Ettakampī</span>ti pisaddo garahāyaṃ, adhike kā nāma kathāti dasseti.</p>



<p class="bodytext"><span class="bld">Sāmantā āvāsā</span>ti ettha upayogatthe nissakkavacananti āha ‘‘sāmantaṃ āvāsa’’nti. <span class="bld">Yo sakkotī</span>ti bahūsu navesu yo sakkoti.</p>



<p class="subhead">84. Pakkhagaṇanādiuggahaṇānujānanakathā</p>



<p class="bodytext"><a name="para156"></a><span class="paranum">156</span>. <span class="bld">Katinaṃ</span> <a name="V1.0261"></a><a name="M0.0306"></a> <span class="bld">pūraṇī</span>ti katinaṃ tithīnaṃ pūraṇī. <span class="bld">Ko divaso</span>ti kittako divaso. <span class="bld">Ayyāyatta</span>nti ayyehi bhikkhūhi āyattaṃ ābaddhaṃ. <span class="bld">Saṃharitvā</span>ti puna salākaṃ saṃharitvā. Ayaṃ pāṭho kesuci aṭṭhakathāpotthakesu natthi. <span class="bld">Kālavato</span>ti ettha vantupaccayo svatthoti āha ‘‘kālassevā’’ti. Evasaddo pana sambhavato yujjiyati. <span class="bld">Pagevā</span>ti pātova.</p>



<p class="bodytext"><a name="para158"></a><span class="paranum">158</span>. <span class="bld">Sāyampī</span>ti sāyanhepi. Pisaddena aññampi saraṇakālaṃ sampiṇḍeti.</p>



<p class="bodytext"><a name="para159"></a><span class="paranum">159</span>. <span class="bld">Āṇāpetu</span>nti ettha anāṇāpetabbabhikkhū apanetvā āṇāpetabbabhikkhū dassetuṃ vuttaṃ ‘‘kiñci kamma’’ntiādi. Sadākālameva kiñci kammaṃ karontoti yojanā. <span class="bld">Dhammakathikādīsū</span>tiādisaddena gaṇavācakādayo saṅgaṇhāti. <span class="bld">Vārenā</span>ti pariyāyena. <span class="bld">Sammuñcani</span>nti yaṭṭhisammuñcaniṃ vā muṭṭhisammuñcaniṃ vā. Samaṃ, suṭṭhu vā muñcati sodheti imāyāti <span class="bld">sammuñcanī,</span> tālujo paṭhamo. <span class="bld">Tampī</span>ti sākhābhaṅgampi.</p>



<p class="bodytext"><a name="para160"></a><span class="paranum">160</span>. <span class="bld">Vuttanayenevā</span>ti sammajjane vuttanayeneva. <span class="bld">Puna āharitabbānī</span>ti saṅghikāvāsaṃ āsanāni puna āharitabbāni. <span class="bld">Taṭṭikāyopī</span>ti veṇuādimayā taṭṭikāyopi.</p>



<p class="bodytext"><a name="para161"></a><span class="paranum">161</span>. <span class="bld">Kapallikā vā</span>ti kapālesu pariyāpannā padīpakapālā vā. <span class="bld">Ta</span>nti telādiṃ. <span class="bld">Pariyesitabbānī</span>ti anavajjapariyesanena pariyesitabbāni.</p>



<p class="subhead">86. Disaṃgamikādivatthukathā</p>



<p class="bodytext"><a name="para163"></a><span class="paranum">163</span>. <span class="bld">Saṃgahetabbo</span>tiādīnaṃ catunnaṃ kiriyāpadānaṃ visesaṃ dassento āha ‘‘saṃgahetabbo’’tiādi. Saṃgahasaddassa saṅkhepagahaṇesupi vattanato idha ‘‘anuggahatthe’’ti dassetuṃ pāḷiyaṃ vuttaṃ ‘‘anuggahetabbo’’ti. Tena vuttaṃ ‘‘tathākaraṇavasenā’’ti. <span class="bld">Upalāpetabbo</span>ti <a name="M0.0307"></a> saṅghena bahussuto bhikkhu bhikkhūhi upagantvā lāpetabbo kathāpetabbo. <span class="bld">Upaṭṭhāpetabbo</span>ti saṅghena bahussuto bhikkhu bhikkhūhi upa accanena pūjanena ṭhāpetabbo. ‘‘Sabbesaṃ dukkaṭa’’nti vatvā tadeva samatthetuṃ vuttaṃ ‘‘idha neva therā, na daharā muccantī’’ti. <span class="bld">Tenā</span>ti bahussutena bhikkhunā. <span class="bld">Evampi satī</span>ti evaṃ asādiyanepi sati. <span class="bld">Sāyaṃ pāta</span>nti sāyañca pāto ca sāyaṃpātaṃ. <span class="bld">Upaṭṭhāna</span>nti <a name="V1.0262"></a> upaṭṭhānaṭṭhānaṃ, upaṭṭhānatthāya vā. <span class="bld">Tenā</span>ti bahussutena bhikkhunā. <span class="bld">Tesa</span>nti mahātherānaṃ. <span class="bld">Assā</span>ti bahussutassa bhikkhuno. <span class="bld">Saddhiṃcarā</span>ti attanā saddhiṃ carantīti saddhiṃcarā. <span class="bld">Athāpī</span>ti yadipi. Eko vā vattasampanno vadatīti yojanā. Eso ca ahañcāti <span class="bld">mayaṃ</span>. Nāmatumhaamhasaddesu hi ekasesena kattabbesu parova gahetabbo. Viharantūti vadantīti yojanā.</p>



<p class="bodytext"><span class="bld">So āvāso gantabbo</span>ti ettha kimatthāya gantabbo, kiṃ anudivasaṃ gantabboti āha ‘‘uposathakaraṇatthāya anvaddhamāsaṃ gantabbo’’ti. <span class="bld">So ca kho</span>ti āvāso. <span class="bld">Utuvasseyevā</span>ti hemantagimheyeva. Utuvasseyeva gantabboti atthassa ñātabbabhāvaṃ dassento āha ‘‘vassāne panā’’tiādi. <span class="bld">Ya</span>nti kammaṃ. <span class="bld">Tatthā</span>ti ‘‘vassaṃ vasantī’’tiādivacane. <span class="bld">So</span>ti pātimokkhuddesako bhikkhu. <span class="bld">Aññasmi</span>nti aparasmiṃ pātimokkhuddesake. <span class="bld">Māsadvaya</span>nti sāvaṇamāsapuṇṇamito yāva assayujapuṇṇamī, tāva māsadvayaṃ vasitabbaṃ. Idaṃ purimavassaṃ upagantvā pacchimikāya pakkamanādiṃ sandhāya vuttaṃ. Sace pacchimikaṃ upagantvā anantarameva pakkamanādiṃ karoti, māsattayampi vasitabbaṃ.</p>



<p class="subhead">87. Pārisuddhidānakathā</p>



<p class="bodytext"><a name="para164"></a><span class="paranum">164</span>. <span class="bld">Yena kenaci aṅgapaccaṅgena viññāpetī</span>ti paṭivacanaṃ nicchāretumasakkonto yena kenaci aṅgapaccaṅgena viññāpeti. <span class="bld">Ubhayathā</span>ti ubhayehi kāyavācāsaṅkhātehi ākārehi. Kāyavācāhi viññāpetīti sambandho. <span class="bld">Sabbe</span>ti akhilā gilānā. <span class="bld">Hatthapāse</span>ti <a name="M0.0308"></a> saṅghassa hatthapāsamhi. <span class="bld">Sace dūre hontī</span>ti sace bahū gilānā aññamaññaṃ dūre honti. <span class="bld">Taṃ divasa</span>nti tasmiṃ saṅghaappahonakadivase.</p>



<p class="bodytext"><span class="bld">Tattheva pakkamatī</span>ti ettha nissakkatthe thapaccayoti āha ‘‘tatovā’’ti, pārisuddhihāraṭṭhānato evāti attho. ‘‘Gacchatī’’ti iminā kamudhātuyā padavikkhepatthaṃ dasseti, ‘‘katthacī’’ti iminā tassa kammaṃ. <span class="bld">Sāmaṇero paṭijānātī</span>tiādīsu paṭijānanākāratthassa itisaddassa lopabhāvaṃ dassento āha ‘‘sāmaṇero aha’’nti evaṃ paṭijānātī’’tiādi. <span class="bld">Bhūtaṃyevā</span>ti vijjamānaṃyeva. <span class="bld">Sabbatthā</span>ti sabbesu ‘‘sikkhaṃ paccakkhātako paṭijānātī’’tiādīsu.</p>



<p class="bodytext">Sabbantimena <a name="V1.0263"></a> paricchedena catunnaṃ bhikkhūnanti sambandho. <span class="bld">Sabbatthā</span>ti sabbesu ‘‘saṅghappatto vibbhamatī’’tiādīsu. <span class="bld">Etthā</span>ti pārisuddhiharaṇe. <span class="bld">Bahūnampī</span>ti ettha pisaddena ekena ekassāpi, bahūhi ekassāpi, bahūhi bahūnampi āhaṭā pārisuddhi āhaṭāva hotīti dasseti. <span class="bld">So</span>ti pārisuddhihārako bhikkhu. <span class="bld">Yesa</span>nti bhikkhūnaṃ. <span class="bld">Tassevā</span>ti pārisuddhihārakasseva. <span class="bld">Itarā panā</span>ti itaresaṃ pārisuddhi pana. <span class="bld">Biḷālasaṅkhalikā</span>ti ettha <span class="bld">biḷālo</span>ti ākhubhujo. So hi biḷāsayaṃ ākhuṃ gaṇhituṃ alati samatthetīti biḷāloti vuccati. <span class="bld">Saṅkhalikā</span>ti etaṃ sattānaṃ bandhanūpakaraṇavisesassa nāmaṃ. Biḷālassa saṅkhalikā tena sambandhasambandhibhāvena sambandhattāti biḷālasaṅkhalikā. Idaṃ upalakkhaṇamattaṃ yesaṃ kesañci saṅkhalikāya gahetabbattā. Tāya sadisā biḷālasaṅkhalikā pārisuddhīti attho. Idaṃ panettha opammasaṃsandanaṃ – yathā saṅkhalikāya paṭhamaṃ valayaṃ dutiyaṃyeva valayaṃ pāpuṇāti, na tatiyaṃ, evameva paṭhamaṃ dinnā pārisuddhi dutiyameva pāpuṇāti, na tatiyanti.</p>



<p class="bodytext"><span class="bld">Āgantvā</span>ti saṅghassa hatthapāsaṃ āgantvā. Pāḷiyaṃ <span class="bld">sutto na ārocetī</span>tiādīsu hetvatthe paccattavacanaṃ. Suttena nārocetīti hi <a name="M0.0309"></a> attho. <span class="bld">Pārisuddhihārakassa anāpattī</span>ti ettha āpattīti anvayatthaṃ atthāpattito dassento āha ‘‘sace…pe… āpajjatī’’ti. <span class="bld">Assā</span>ti bhikkhussa. <span class="bld">Ubhinnampī</span>ti pārisuddhidāyakassa, taṃhārakassa cāti ubhinnampi.</p>



<p class="subhead">88. Chandadānakathā</p>



<p class="bodytext"><a name="para165"></a><span class="paranum">165</span>. Chandadānepi vinicchayo veditabboti yojanā. <span class="bld">Uposatho kato hotī</span>ti pārisuddhidāyakassa ca saṅghassa ca uposatho kato hoti. <span class="bld">Añña</span>nti uposathakammato aññaṃ. Yaṃ pana kammanti sambandho. <span class="bld">Kammampī</span>ti uposathakammato aññaṃ kammampi. Ettha ca tadahuposathe attano ca saṅghassa ca sace uposathakammaṃ hoti, pārisuddhiyeva dātabbā. Atha aññaṃ kammaṃ hoti, chandoyeva dātabbo. Yadi uposathakammañca aññakammañca hoti, pārisuddhi ca chando ca dātabbo. Taṃ sandhāya vuttaṃ ‘‘tadahuposathe pārisuddhiṃ dentena chandampi dātu’’nti. <span class="bld">Sīmāya vā</span>ti baddhasīmāya vā. <span class="bld">Acchitu</span>nti upavesituṃ. ‘‘Āsa upavesane’’ti hi dhātupāṭhesu (saddanītidhātumālāyaṃ 16 sakārantadhātu) vuttaṃ. <span class="bld">Sāmaggī vā</span>ti kāyasāmaggī vā.</p>



<p class="bodytext"><a name="para167"></a><span class="paranum">167</span>. <span class="bld">Saratipi uposathaṃ, napi saratī</span>ti ettha pisaddassa aniyamavikappatthaṃ dassetuṃ vuttaṃ ‘‘ekadā sarati, ekadā na saratī’’ti. ‘‘Ekanta’’nti iminā <span class="bld">neva saratī</span>ti ettha evasaddassa <a name="V1.0264"></a> sanniṭṭhānatthaṃ dasseti. <span class="bld">Kammaṃ na kopetī</span>ti sammutiladdhopi aladdhopi ummattako kammaṃ na kopeti.</p>



<p class="subhead">91. Saṅghuposathādikathā</p>



<p class="bodytext"><a name="para168"></a><span class="paranum">168</span>. ‘‘Sammajjitvā’’ti padamapekkhitvā <span class="bld">so deso</span>ti ettha ‘‘upayogatthe paccattavacana’’nti vuttaṃ. <span class="bld">Eta</span>nti ‘‘so deso sammajjitabbo’’tiādivacanaṃ. <span class="bld">Tenā</span>ti tena hetunā. Aṭṭhakathācariyā ‘‘sammajjanī…pe… vuccati’’ iti āhūti yojanā.</p>



<p class="bodytext"><span class="bld">Sammajjanī</span>ti <a name="M0.0310"></a> sammajjanakaraṇaṃ. <span class="bld">Padīpo</span>ti padīpujjalanaṃ. <span class="bld">Udaka</span>nti udakaṭṭhapanaṃ. <span class="bld">Āsanenā</span>ti āsanapaññāpanena. ‘‘Itī’’ti ajjhāharitabbaṃ. <span class="bld">Uposathassā</span>ti navavidhassa uposathassa pubbakaraṇanti sambandho. <span class="bld">Etānī</span>ti cattāri kammāni. <span class="bld">Vuccatī</span>ti kathiyati. Idaṃ ‘‘etānī’’ti kammassa ca ‘‘pubbakaraṇa’’nti ākārassa ca abhedattā āsannaṃ ākāramapekkhitvā ekavacanavasena vuttaṃ. ‘‘Akkhātānī’’ti idaṃ pana ‘‘imāni cattārī’’ti kammamapekkhitvā bahuvacanavasena vuttanti daṭṭhabbaṃ.</p>



<p class="bodytext"><span class="bld">Chandapārisuddhiutukkhāna</span>nti chandakkhānañca pārisuddhikkhānañca utukkhānañca. <span class="bld">Bhikkhugaṇanā</span>ti bhikkhū gaṇetvā akkhānaṃ. <span class="bld">Ovādo</span>ti bhikkhunīhi yācitassa ovādassa akkhānaṃ. <span class="bld">Etānī</span>ti etāni pañca. <span class="bld">Pubbakaraṇato pacchā</span>ti pubbakaraṇassa karaṇato pacchā. Ettha ca ‘‘pubbakaraṇato pacchā kattabbānī’’ti idaṃ kattabbākārasseva visesanaṃ, na atthassa. Ayaṃ pana viseso – saṅghasannipātato pubbabhāge kattabbattā <span class="bld">pubbakaraṇaṃ</span> nāma, uposathakaraṇato pubbabhāge kattabbattā <span class="bld">pubbakiccaṃ</span> nāmāti.</p>



<p class="bodytext"><span class="bld">Uposatho</span>ti uposathadivaso. <span class="bld">Yāvatikā ca bhikkhū</span>ti yattakā bhikkhū. <span class="bld">Kammapattā</span>ti uposathakammassa pattā yuttā anurūpā. Tāvatikā bhikkhū hatthapāsaṃ avijahitvā ekasīmāyaṃ ṭhitā ca hontīti yojanā. <span class="bld">Sabhāgāpattiyo</span>ti vatthusabhāgā āpattiyo. <span class="bld">Vajjanīyā</span>ti vajjetabbā. <span class="bld">Puggalā</span>ti gahaṭṭhādipuggalā. <span class="bld">Tasmi</span>nti tasmiṃ uposathasīmamāḷake. Etāni cattārīti pāṭhaseso.</p>



<p class="bodytext">Āgatehi <a name="V1.0265"></a> tehi bhikkhūhīti yojanā. <span class="bld">Pannarasopī</span>ti pisaddena na kevalaṃ pāḷiyaṃ āgatanayeneva adhiṭṭhātuṃ vaṭṭati, atha kho ‘‘ajja me uposatho pannaraso’’tipīti dasseti.</p>



<p class="subhead">92. Āpattipaṭikammavidhikathā</p>



<p class="bodytext"><a name="para169"></a><span class="paranum">169</span>. Bhagavatā…pe… kātabboti idaṃ veditabbanti sambandho. ‘‘Yassa siyā āpattītiādivacaneneva cā’’tiādihetuttayena ‘‘na sāpattikena uposatho kātabbo’’ti yathārutaṃ apaññattampi <a name="M0.0311"></a> atthato siddhamevāti dasseti. Hetuttayaṃ ‘‘veditabba’’nti padena yojetabbaṃ. <span class="bld">Thullaccayādīsū</span>ti ādisaddena pācittiyapāṭidesanīyadukkaṭadubbhāsitāpattiyo saṅgaṇhāti. <span class="bld">‘‘Taṃ paṭidesemī’’</span>ti idaṃ suvuttameva hotīti sambandho. <span class="bld">Ta</span>nti āpattiṃ. <span class="bld">Tumhamūle</span>ti tumhaṃ santike. Niggahitalopañhi vākyameva, na samāso. ‘‘Tumha’’ iti ca ‘‘tuyha’’ iti ca navakattherānaṃ vattabbākāradassanamattameva, na icchitatthavipattidassanaṃ. <span class="bld">Vuttampī</span>ti pisaddena na kevalaṃ pāḷinayeneva suvuttaṃ, iminā nayenapi suvuttanti dasseti. ‘‘Passasī’’ti idañca vattabbanti sambandho. Vattabbākāraṃ pana suviññeyyaṃ. ‘‘Āma passāmī’’ti idaṃ pana suvuttameva hotīti sambandho. <span class="bld">Vuttampī</span>ti pisaddo pāḷinayaṃ sampiṇḍeti. <span class="bld">Āyatiṃ saṃvareyyāsī</span>ti ettha pana vattabboti sambandho. Garūsu bahuvacanassa kattabbattā vuttaṃ ‘‘saṃvareyyāthā’’ti. Evaṃ vuttena āpattidesakenāti sambandho.</p>



<p class="bodytext"><span class="bld">Tatrā</span>ti ‘‘yadā nibbematiko’’ti pāṭhe. Sūriye meghacchanne satīti yojanā. Tena bhikkhunā vattabbanti sambandho, <span class="bld">vatthuṃ kittetvā</span>ti bhojanasaṅkhātaṃ vatthuṃ kittetvā. <span class="bld">Tā</span>ti āpattiyo.</p>



<p class="bodytext"><span class="bld">Sabhāgā āpattī</span>ti ettha dvīsu vatthusabhāgaāpattisabhāgāsu vatthusabhāgāva adhippetāti dassento āha ‘‘yaṃ dvepi janā’’tiādi. Yaṃ āpattinti sambandho. Samāno bhāgo etāsanti <span class="bld">sabhāgā. Desetuṃ vaṭṭatī</span>ti āpattisabhāgāpi vatthuvisabhāgattā desetuṃ vaṭṭati. <span class="bld">Sudesitāvā</span>ti āpattito bhikkhu vuṭṭhātiyevāti adhippāyo. Aññaṃ dukkaṭanti sambandho. <span class="bld">Pana</span>saddo garahatthajotako sudesitāya garahākārena pavattattā. Kiñcāpi sudesitāva, pana tathāpīti yojanā. <span class="bld">Ta</span>nti dukkaṭaṃ. <span class="bld">Nānāvatthuka</span>nti desanāpaṭiggahaṇavasena nānāvatthukaṃ.</p>



<p class="bodytext"><a name="para170"></a><span class="paranum">170</span>. Sabhāgoyeva <a name="V1.0266"></a> vattabbo, na visabhāgo. <span class="bld">Hī</span>ti saccaṃ, yasmā vā. <span class="bld">Tassā</span>ti visabhāgassa. <span class="bld">Ito</span>ti saṅghasannipātato.</p>



<p class="subhead">95. Anāpattipannarasakādikathā</p>



<p class="bodytext"><a name="para172"></a><span class="paranum">172</span>. <span class="bld">Te</span> <a name="M0.0312"></a> <span class="bld">na jāniṃsū</span>ti ettha jānanākāradassanatthaṃ ‘‘sīmaṃ okkantāti vā okkamantīti vā’’ti vuttaṃ. <span class="bld">Okkantāti vā</span>ti pavisittha iti vā. <span class="bld">Tesa</span>nti catunnaṃ vā atirekānaṃ vā bhikkhūnaṃ. <span class="bld">Vaggā samaggasaññino</span>ti ettha kasmā vaggā, kasmā samaggasaññinoti āha ‘‘tesa’’ntiādi. Tattha <span class="bld">tesa</span>nti aññesaṃ bhikkhūnaṃ. <span class="bld">Sīmaṃ okkantattā</span>ti sīmaṃ pavisitattā, vaggā hutvāti sambandho. Samaggo iti saññā samaggasaññā, sā etesamatthīti <span class="bld">samaggasaññino</span>.</p>



<p class="bodytext"><a name="para175"></a><span class="paranum">175</span>. <span class="bld">Kukkuccapakatā</span>ti padassa ‘‘icchāpakato’’ti padena samānabhāvaṃ dassetuṃ vuttaṃ ‘‘yathā’’tiādi. <span class="bld">Pubbabhāge</span>ti uposathakammato pubbabhāge. <span class="bld">Sanniṭṭhānaṃ katvāpī</span>ti kappatevāti sanniṭṭhānaṃ katvāpi. ‘‘Abhibhūtā’’ti iminā <span class="bld">pakatā</span>ti ettha papubbakaradhātuyā upasaggavasena abhibhavanatthaṃ dasseti.</p>



<p class="bodytext"><a name="para176"></a><span class="paranum">176</span>. Yathā heṭṭhā vaggāvaggasaññīpannarasakādīsu dukkaṭaṃ vuttaṃ, evamakatvā kasmā ‘‘thullaccaya’’nti āha ‘‘akusalabalavatāyā’’ti.</p>



<p class="subhead">100. Sīmokkantikapeyyālakathā</p>



<p class="bodytext"><a name="para177"></a><span class="paranum">177</span>. Āvāsikenaāgantukapeyyāle sabbaṃ veditabbanti sambandho. Veditabbākāraṃ saha upamāya dassento āha ‘‘yathā’’tiādi. Āgantukenaāvāsikapeyyāle pana ānetabbanti sambandho. <span class="bld">Purimapeyyāle</span>ti āvāsikenaāgantukapeyyāle. Āgantukenaāgantukapeyyāle pana yojetabboti sambandho. Ettha ca <span class="bld">peyyāla</span>nti sadisanayassa ca taṃjānanañāṇassa ca pātabbaṃ rakkhanaṃ <span class="bld">peyyaṃ,</span> peyyaṃ, peyye vā, peyyāya vā alati samatthetīti peyyālanti vacanattho kātabbo.</p>



<p class="bodytext"><a name="para178"></a><span class="paranum">178</span>. Āvāsikānaṃ cātuddaso hutvā kasmā āgantukānaṃ pannarasoti āha ‘‘yesa’’ntiādi<a name="V1.0267"></a>. Tattha <span class="bld">yesa</span>nti āgantukānaṃ. <span class="bld">Tiroraṭṭhato</span>ti āvāsikānaṃ raṭṭhassa aññaraṭṭhato. <span class="bld">Tirojanapadato</span>ti <a name="M0.0313"></a> ekaraṭṭhepi aññajanapadato. <span class="bld">Cātuddasikaṃ akaṃsū</span>ti saññānānattavasena cātuddasikaṃ akaṃsu. <span class="bld">Anuvattitabba</span>nti anumatiṃ vattitabbaṃ. <span class="bld">Na paṭikkositabba</span>nti ‘‘na cātuddaso’’ti vatvā na vāritabbaṃ. <span class="bld">Na akāmā</span>ti ettha kamudhātu icchattho, karaṇatthe ca nissakkavacananti āha ‘‘na anicchāya dātabbā’’ti.</p>



<p class="subhead">101. Liṅgādidassanakathā</p>



<p class="bodytext"><a name="para179"></a><span class="paranum">179</span>. ‘‘Āvāsikānaṃ ākāra’’nti iminā <span class="bld">āvāsikākāra</span>nti padassa chaṭṭhīsamāsaṃ dasseti. <span class="bld">Sabbatthā</span>ti sabbesu ‘‘āvāsikaliṅga’’ntiādīsu. <span class="bld">Yenā</span>ti supaññattamañcapīṭhādinā, gaṇhatīti sambandho. <span class="bld">Tesa</span>nti āvāsikānaṃ. <span class="bld">Ācārasaṇṭhāna</span>nti ācārasaṇṭhitiṃ. So supaññattamañcapīṭhādiko <span class="bld">ākāro</span> nāmāti yojanā. <span class="bld">Ya</span>nti supaññattamañcapīṭhādiṃ, gamayatīti sambandho. <span class="bld">Tattha tatthā</span>ti tasmiṃ tasmiṃ ṭhāne. Līne āvāsiketi sambandho. Taṃ supaññattamañcapīṭhādi <span class="bld">liṅgaṃ</span> nāmāti yojanā. ‘‘Adissamāne’’ti iminā līneti padassa atthaṃ dasseti. ‘‘Jānāpetī’’ti iminā <span class="bld">gamayatī</span>ti padassa ñāṇatthaṃ dasseti. <span class="bld">Ya</span>nti supaññattamañcapīṭhādiṃ. <span class="bld">Te</span>ti āvāsikā. Taṃ supaññattamañcapīṭhādi <span class="bld">nimittaṃ</span> nāmāti yojanā. <span class="bld">Yenā</span>ti supaññattamañcapīṭhādinā. <span class="bld">Te</span>ti āvāsikā uddisiyanti, so supaññattamañcapīṭhādiko <span class="bld">uddeso</span> nāmāti yojanā. Imehi padehi ākiriyanti pakāsiyanti etenāti <span class="bld">ākāro,</span> līne gamayati bodhetīti <span class="bld">liṅgaṃ</span>. Nimiyanti paricchijja ñāyanti etenāti <span class="bld">nimittaṃ,</span> uddisiyanti apadisiyanti etenāti <span class="bld">uddeso</span>ti vacanatthaṃ dasseti. <span class="bld">Sabbameta</span>nti ‘‘āvāsikākāra’’ntiādi etaṃ sabbaṃ. <span class="bld">Yathāyoga</span>nti pāḷiyaṃ yogānurūpaṃ. <span class="bld">Tatthā</span>ti āgantukākārādīsu. ‘‘Amhākaṃ ida’’nti na ñātabbanti aññātaṃ, tadeva <span class="bld">aññātakaṃ,</span> nisīdanādi. ‘‘Amhākaṃ ida’’nti ajānanaṃ nāma attano asantakattā, aññesameva santakattā hotīti āha ‘‘aññesaṃ santaka’’nti. <span class="bld">Udakanisseka</span>nti siñcanavirahitaṃ udakaṃ. <span class="bld">Bahuvacanassā</span>ti ‘‘dhotāna’’nti ettha chaṭṭhībahuvacanassa. <span class="bld">Ekavacana</span>nti ‘‘dhotassā’’ti ekavacanaṃ<a name="M0.0314"></a>. Pacchimapāṭhe malaṃ dhunāti anenāti <span class="bld">dhotaṃ,</span> dhotañca taṃ udakañceti <span class="bld">dhotaudakaṃ,</span> tameva nissekaṃ dhotaudakanissekaṃ.</p>



<p class="bodytext"><a name="para180"></a><span class="paranum">180</span>. <span class="bld">Samānasaṃvāsakadiṭṭhi</span>nti padassa itilopasamāsaṃ dassento āha ‘‘samānasaṃvāsakā eteti diṭṭhi’’nti. <span class="bld">Ete</span>ti āvāsikā bhikkhū. ‘‘Laddhi’’nti iminā <span class="bld">na pucchantī</span>ti padassa kammaṃ <a name="V1.0268"></a> dasseti. <span class="bld">Nānāsaṃvāsakabhāva</span>nti tesaṃ laddhinānāsaṃvāsakabhāvaṃ. ‘‘Madditu’’nti iminā <span class="bld">nābhivitarantī</span>ti ettha abhisaddassatthaṃ dasseti. ‘‘Abhibhavitu’’nti iminā ca tadevatthaṃ dasseti. Nānāsaṃvāsakabhāvassa maddanaṃ nāma laddhinissajjāpananti āha ‘‘taṃ diṭṭhiṃ na nissajjāpentī’’ti.</p>



<p class="subhead">103. Nagantabbagantabbavārakathā</p>



<p class="bodytext"><a name="para181"></a><span class="paranum">181</span>. <span class="bld">Sabhikkhukā</span>ti padassa saṃvijjanti bhikkhū etasmimāvāseti sabhikkhukoti vacanatthaṃ dassento āha ‘‘yasmiṃ āvāse’’tiādi. <span class="bld">Ya</span>nti āvāsaṃ. <span class="bld">Tadahevā</span>ti tadahuposathe eva. Iminā sace sakkoti, tadaheva gantuṃ, so gantabboti dasseti. ‘‘Akatvā’’ti iminā katvā pana gantabboti dasseti. <span class="bld">‘‘Aññatrā’’</span>ti nipāto ‘‘vinā’’ti nipātassa pariyāyoti āha ‘‘vinā’’ti. Attacatutthena vā attapañcamena vā saṅghena gantuṃ vaṭṭatīti yojanā. Ettha ca <span class="bld">‘‘attacatutthena vā’’</span>ti idaṃ uposathakammaṃ sandhāya vuttaṃ. ‘‘Attapañcamena vā’’ti idaṃ pavāraṇākammaṃ sandhāya vuttanti daṭṭhabbaṃ. <span class="bld">Vihāre</span>ti vihārasīmāya mahāsīmāyanti attho. Idañhi vihārasīmānaṃ abhedena vuttaṃ. <span class="bld">Sīmāpī</span>ti khaṇḍasīmāpi. <span class="bld">Na gantabbā</span>ti saṅghassa garukattā na gantabbā. <span class="bld">Etthā</span>ti khaṇḍasīmādīsu. <span class="bld">Tassā</span>ti bhikkhussa. <span class="bld">Gantuṃ vaṭṭatī</span>ti gaṇuposathaṭṭhānato gantuṃ vaṭṭati, saṅghuposathaṭṭhānato pana na vaṭṭatiyevāti daṭṭhabbaṃ. Vissaṭṭhauposathā āvāsāpi aññaṃ gantuṃ vaṭṭatīti yojanā. <span class="bld">Āraññakenāpī</span>ti araññe ekakena nivāsenapi. <span class="bld">Tatthā</span>ti aññavihāre. <span class="bld">Uposatha</span>nti saṅghuposathañca gaṇuposathañca.</p>



<p class="bodytext"><a name="para182"></a><span class="paranum">182</span>. <span class="bld">Ya</span>nti āvāsaṃ. <span class="bld">Tatthā</span>ti taṃ āvāsaṃ. Gantuṃ sakkomi iti jāneyyāti yojanā. <span class="bld">Tatthā</span>ti tasmiṃ āvāse. Iminā neva katoti <a name="M0.0315"></a> sambandho. Neva kato bhavissati iti jāneyyāti yojanā.</p>



<p class="subhead">105. Vajjanīyapuggalasandassanakathā</p>



<p class="bodytext"><a name="para183"></a><span class="paranum">183</span>. <span class="bld">Hatthapāsūpagamanamevā</span>ti uposathasaṅghādīnaṃ hatthapāsassa upagamanameva. Idaṃ pārivāsiyapārisuddhidānaṃ nāma na vaṭṭatīti yojanā. <span class="bld">Tassā</span>ti pārivāsiyapārisuddhidānassa. <span class="bld">Anuposathe</span>ti ettha akārassa aññatthaṃ dassento āha ‘‘aññasmiṃ divase’’ti. Tattha <span class="bld">aññasmi</span>nti dvīhi uposathehi aññasmiṃ. Yā saṅghasāmaggī kariyati, tathārūpinti yojanā. <span class="bld">Kosambakabhikkhūna</span>nti <a name="V1.0269"></a> kosambiyaṃ nivāsīnaṃ bhikkhūnaṃ. Sāmaggī viya yā sāmaggīti yojanā. ‘‘Ṭhapetvā’’ti iminā <span class="bld">aññatrā</span>ti nipātassa atthaṃ dasseti. <span class="bld">Ye panā</span>ti bhikkhū pana samaggā hontīti sambandho. <span class="bld">Uposatheyevā</span>ti uposathadivaseyeva.</p>



<p class="centered">Iti uposathakkhandhakavaṇṇanāya yojanā samattā.</p>



<p class="title">3. Vassūpanāyikakkhandhakaṃ</p>



<p class="subhead">107. Vassūpanāyikānujānanakathā</p>



<p class="bodytext"><a name="para184"></a><span class="paranum">184</span>. Vassūpanāyikakkhandhake ‘‘ananuññāto’’ti iminā <span class="bld">apaññatto</span>ti ettha ñādhātuyā anujānanatthaṃ dasseti, ‘‘asaṃvihito’’ti iminā ñādhātuyā ṭhapanatthaṃ. <span class="bld">Tedhā</span>ti te idha. <span class="bld">Idha</span>saddo sāsanañca lokañca desañca padapūraṇañca upādāya vattati, idha pana padapūraṇeti dassento āha ‘‘idhasaddo nipātamatto’’ti. Saṃhananaṃ <span class="bld">saṅghāto,</span> vināsoti attho. Iti imamatthaṃ dasseti ‘‘vināsa’’nti iminā. <span class="bld">Sakuntaka</span>saddo sakuṇapariyāyoti āha ‘‘sakuṇā’’ti. <span class="bld">Sakuṇā</span>ti ca vihaṅgamā. Te hi ākāse gantuṃ sakkontīti sakuṇāti vuccanti. <span class="bld">Saṃkasāyissantī</span>ti ettha ‘‘saṃ kase acchane’’ti dhātupāṭhesu (saddanītidhātumālāyaṃ 16 sakārantadhātu) vuttattā saṃpubbo kasedhātu acchanatthoti āha <a name="M0.0316"></a> ‘‘vasissantī’’ti. Ekārantoyaṃ dhātu. <span class="bld">Nibaddhavāsa</span>nti niccavāsaṃ. <span class="bld">Vassānanāmake</span>ti vassānautunāmake. Vassānassa catumāsattā ‘‘temāse’’ti vuttaṃ. <span class="bld">Vassūpanāyikā</span>ti ettha nīdhātu gamanatthoti āha ‘‘vassūpagamanānī’’ti. <span class="bld">Aparajjū</span>ti puṇṇamito aparaṃ ahanti aparajju, ahatthe jjupaccayo, atthato pāṭipadadivaso. Ayaṃ aparajjusaddo paṭhamantanipāto. <span class="bld">Assā</span>ti āsaḷhīpuṇṇamiyā. Asamānādhikaraṇavisayo bāhiratthasamāsoyaṃ, atikkantāya satiyāti yojanā. <span class="bld">Aparasmiṃ divase</span>ti pāṭipadadivase. <span class="bld">Assā</span>ti sāvaṇamāsapuṇṇamiyā. <span class="bld">Tasmā</span>ti yasmā ca aparajjugatā, yasmā ca māsagatā, tasmā. ‘‘Anantare pāṭipadadivase’’ti iminā pāḷiyaṃ aparajjugatāya āsaḷhiyā anantare pāṭipadadivase purimikā upagantabbāti atthaṃ dasseti. <span class="bld">Āsaḷhiyā</span>ti āsaḷhīpuṇṇamiyā. Pacchimanayepi māsagatāya āsaḷhiyā anantare pāṭipadadivase pacchimikā upagantabbāti attho <a name="V1.0270"></a> daṭṭhabbo. <span class="bld">Āsaḷhiyā</span>ti āsaḷhīpuṇṇamiyā samīpe pavattattā āsaḷhīsaṅkhātāya sāvaṇapuṇṇamiyāti attho. Pāṭipadadivaseyeva vassaṃ upagantabbanti sambandho. <span class="bld">Sakiṃ vā</span>tiādīsu vāsaddo aniyamavikappattho. <span class="bld">Nicchāretvā</span>ti niccāretvā, uccāretvāti attho. Aphuṭṭhakkharasaññogehi paro kvaci phuṭṭhattamāpajjati ‘‘nikkhamatī’’tiādīsu viya. Tasmā parassa cakārassa chakāraṃ katvā ‘‘nicchāretvā’’ti vuttaṃ.</p>



<p class="subhead">108. Vassānecārikāpaṭikkhepādikathā</p>



<p class="bodytext"><a name="para185"></a><span class="paranum">185</span>. <span class="bld">Āpatti veditabbā</span>ti anapekkhagamanena upacārātikkame sāpekkhagamanena aññattha aruṇuṭṭhāpane āpatti veditabbā. <span class="bld">Vihāragaṇanāya āpattiyo veditabbā</span>ti ettha vassūpanāyikadivase vassaṃ anupagantukāmatācittena vihāraṃ atikkameyya, vihāragaṇanāya āpattiyo veditabbā. Tamevatthaṃ vitthārento āha ‘‘sace hī’’tiādi. <span class="bld">Taṃ divasa</span>nti tasmiṃ vassūpagamanadivase. <span class="bld">Sataṃ āpattiyo</span>ti ettha <span class="bld">sata</span>nti saṅkhyāpadhānattā ekavacananti saddasatthesu vuttaṃ<a name="M0.0317"></a>. <span class="bld">Ekā eva āpattī</span>ti attano vihārassa atikkamaneyeva ekā eva āpatti. Kenaci antarāyena anupagatenāti sambandho.</p>



<p class="bodytext">Vassanāmo imassatthīti <span class="bld">vasso</span>ti vacanatthaṃ dassento āha ‘‘vassanāmaka’’nti. ‘‘Paṭhamaṃ māsa’’nti iminā aññapadassa sarūpaṃ dasseti. <span class="bld">Paṭhamaṃ māsa</span>nti catūsu vassamāsesu paṭhamaṃ māsaṃ. <span class="bld">Ukkaḍḍhitukāmo</span>ti upari kaḍḍhitukāmo. <span class="bld">Āsaḷhīmāsameva,</span> na sāvaṇamāsanti attho. <span class="bld">Juṇha</span>saddo candapabhāyutto māsoti āha ‘‘māse’’ti. Candapabhāyutto māsoti āha ‘‘māse’’ti. Candapabhāyutto hi māso jotati dippatīti <span class="bld">juṇho</span>ti vuccati. Tasmā ‘‘māse’’ti sāmaññato vuttepi puṇṇamiyutto māsova gahetabbo. <span class="bld">Kāci parihāni nāmā</span>ti kiñci sīlādīnaṃ hāyanaṃ nāma. <span class="bld">Aññasmimpī</span>ti vassūpagamanato aññasmimpi. <span class="bld">Dhammike</span>ti dhammena yutte.</p>



<p class="subhead">109. Sattāhakaraṇīyānujānanakathā</p>



<p class="bodytext"><a name="para187"></a><span class="paranum">187</span>. Sattāhakaraṇīyesu evaṃ vinicchayo veditabboti yojanā. ‘‘Sattāhakaraṇīyenā’’ti padassa sattamīsamāsañca anīyasaddassa kammatthañca dassento āha ‘‘sattāhabbhantare yaṃ kattabba’’nti<a name="V1.0271"></a>. Tattha ‘‘sattāhabbhantare’’ti iminā sattamīsamāsaṃ dasseti, ‘‘kattabba’’nti iminā kammatthaṃ. ‘‘Sattāhabbhantare’’ti iminā sattāhassa abbhantaraṃ <span class="bld">sattāha</span>nti uttarapadalopaṃ dasseti. <span class="bld">Pahite gantu</span>nti ettha pahitesaddassa kattukammāni dassetuṃ vuttaṃ ‘‘bhikkhuādīhi dūte’’ti. Tattha ‘‘bhikkhuādīhī’’ti iminā kattāraṃ dasseti, ‘‘dūte’’ti iminā kammaṃ. <span class="bld">Sattāha</span>nti ettha uttarapadalopañca bhummatthe upayogavacanañca dassento āha ‘‘antosattāheyevā’’ti. <span class="bld">Tatthevā</span>ti tasmiṃ pahitaṭṭhāneyeva. ‘‘Na uṭṭhāpetabbo’’ti iminā ‘‘sattāheyevā’’ti ettha evasaddassa phalaṃ dasseti.</p>



<p class="bodytext"><a name="para189"></a><span class="paranum">189</span>. Raso etasmiṃ atthīti <span class="bld">rasavatī</span>ti vutte bhattagehaṃ gahetabbanti āha ‘‘bhattagehaṃ vuccatī’’ti. <span class="bld">Bhattageha</span>nti bhattapacanagehaṃ. <span class="bld">Purāyaṃ suttanto</span>ti ettha purā ayanti padacchedaṃ katvā purāsaddo <a name="M0.0318"></a> yāvapariyāyoti āha ‘‘yāva ayaṃ suttanto’’ti. Na <span class="bld">palujjatī</span>ti ettha lujadhātu vināsatthoti āha ‘‘na vinassatī’’ti. <span class="bld">Parisaṅkhata</span>nti parisaṅkharitabbaṃ. <span class="bld">Sabbatthā</span>ti sabbesu pahitesu. <span class="bld">Imināva kappiyavacanenā</span>ti iminā eva kappiyena tivākyasaṅkhātena vacanena. <span class="bld">Etesa</span>nti etesaṃ tiṇṇaṃ vākyānaṃ. <span class="bld">Vevacanenā</span>ti ‘‘yaññañca yajituṃ, suttañca uggaṇhituṃ, samaṇe ca dassitu’’nti pariyāyena. <span class="bld">Sattasū</span>ti upāsaka upāsika bhikkhubhikkhunī sikkhamāna sāmaṇera sāmaṇerī saṅkhātāsu sattasu.</p>



<p class="subhead">110. Pañcannaṃ appahitepi anujānanakathā</p>



<p class="bodytext"><a name="para193"></a><span class="paranum">193</span>. <span class="bld">Pageva pahite</span>ti iminā ‘‘apahitepi gantabba’’nti ettha pisaddassa sambhāvanatthaṃ dasseti. Pañcannaṃ sahadhammikānaṃ santikaṃ gantabbabhāvassa kāraṇaṃ vibhajitvā dassento āha ‘‘bhikkhu gilāno hotī’’tiādi. <span class="bld">Dasahī</span>ti ‘‘saṅgho kammaṃ kattukāmo hoti, kataṃ vā saṅghena kammaṃ hotī’’ti idaṃ aṅgaṃ ekaṃ katvā dasahi. <span class="bld">Navahī</span>ti parivāsārahaṃ apanetvā navahi. <span class="bld">Catūhī</span>ti gilānaanabhiratikukkuccadiṭṭhigatauppannasaṅkhātehi catūhi. Iti imehi chahīti yojanā. <span class="bld">Sāmaṇerassapi chahī</span>ti ettha channaṃ sarūpaṃ vitthāretvā dassento āha ‘‘ādito’’tiādi. Taṃ suviññeyyameva. <span class="bld">Sāmaṇeriyā</span> santikaṃ pañcahi gantabbanti yojanā. <span class="bld">Parato</span>ti parasmā, parasmiṃ vā. Andhakaṭṭhakathāyaṃ vuttanti sambandho. Ye ñātakā vā ye aññātakā vā atthi, tesampīti yojanā. <span class="bld">Ta</span>nti vacanaṃ.</p>



<p class="subhead">112. Pahiteyevaanujānanakathā</p>



<p class="bodytext"><a name="para199"></a><span class="paranum">199</span>. <span class="bld">Bhikkhugatiko</span>ti <a name="V1.0272"></a> bhikkhu eva gati patiṭṭhā etassāti bhikkhugatikoti vutte bhikkhunissitako purisoti āha ‘‘bhikkhūhi saddhiṃ vasanakapuriso’’ti. <span class="bld">Palujjatī</span>ti vinassati. <span class="bld">Bhaṇḍaṃ chedāpita</span>nti ettha bhaṇḍasaddo parikkhārattho eva, na mūladhanatthoti āha <a name="M0.0319"></a> ‘‘dabbasambhārabhaṇḍa’’nti. <span class="bld">Chedāpita</span>nti curādigaṇikadhātuṃ ‘‘chindāpita’’nti rudhādigaṇikadhātuyā vaṇṇeti. <span class="bld">Dajjāha</span>nti ekāralopasandhīti āha ‘‘dajje aha’’nti. ‘‘Dajjeha’’ntipi pāṭho. Evañhi sati akāralopasandhi. <span class="bld">Dajje</span>ti dadeyyaṃ, dadāmi vā. <span class="bld">Saṅghakaraṇīyenā</span>ti saṅghassa kātabbena kiccena. Tamatthaṃ dassento āha ‘‘yaṃkiñcī’’tiādi. Tattha yaṃkiñci kātabbanti yojanā. <span class="bld">Cetiyachattavedikādīsū</span>ti cetiyassa chatte ca vedikāya ca. Ādisaddena sudhālimpādayo saṅgaṇhāti. <span class="bld">Tassā</span>ti saṅghakaraṇīyassa. Nipphādanatthaṃ gantabbanti sambandho.</p>



<p class="bodytext"><span class="bld">Etthā</span>ti vassūpanāyikakkhandhake. ‘‘Animantitenā’’ti padaṃ ‘‘gantu’’nti pade bhāvakattā. <span class="bld">Gantu</span>nti gamituṃ, gamanaṃ vā ‘‘na vaṭṭatī’’ti pade kattā. <span class="bld">Paṭhamaṃyevā</span>ti dhammassavanato paṭhamameva. Sannipatitabbaṃ iti katikā katā hotīti yojanā. <span class="bld">Bhaṇḍaka</span>nti cīvarādibhaṇḍakaṃ. <span class="bld">Gantuṃ na vaṭṭatī</span>ti sayameva gantuṃ na vaṭṭatīti attho daṭṭhabbo. Tena vuttaṃ ‘‘sace panā’’tiādi. <span class="bld">Tatthā</span>ti taṃ vihāraṃ. ‘‘Vaṭṭatī’’ti iminā vassacchedo ca āpatti ca na hotīti dasseti. <span class="bld">Atthāyapī</span>ti pisaddena ‘‘bhaṇḍakaṃ dhovissāmī’’ti atthaṃ apekkhati. <span class="bld">Na</span>nti antevāsikaṃ. <span class="bld">Vaṭṭatī</span>ti ācariyassa āṇāya sattāhe anatikkante vaṭṭati, vassacchedo ca āpatti ca na hoti. Sattāhe atikkante vassacchedova hoti, na āpattīti adhippāyo.</p>



<p class="subhead">113. Antarāye anāpattivassacchedakathā</p>



<p class="bodytext"><a name="para201"></a><span class="paranum">201</span>. <span class="bld">Avidūre</span>ti āsanne. <span class="bld">Tatthā</span>ti gāme. <span class="bld">Sattāhavārenā</span>ti sattāhe ekavārena. <span class="bld">Aruṇo uṭṭhāpetabbo</span>ti vihāre aruṇo uṭṭhāpetabbo. <span class="bld">Tatrevā</span>ti gāmeyeva. <span class="bld">Maya</span>nti bhikkhū sandhāya vuttaṃ. Puna <span class="bld">maya</span>nti manusse sandhāya vuttaṃ. <span class="bld">Tesaṃyevā</span>ti vassacchedabhikkhūnaṃ eva. <span class="bld">Ta</span>nti salākabhattādiṃ. <span class="bld">Vassaggenā</span>ti vassagaṇanāya.</p>



<p class="bodytext"><span class="bld">Vassāvāsika</span>nti <a name="M0.0320"></a> vassāvāsānaṃ dātabbaṃ cīvaraṃ. <span class="bld">Tatthā</span>ti tasmiṃ vihāre. Yesaṃ pāpitanti <a name="V1.0273"></a> sambandho. <span class="bld">Vihāre</span>ti vuṭṭhitagāmavihāre. Upanikkhittakaṃ bhaṇḍanti sambandho. <span class="bld">Idhā</span>ti bhikkhuno nivāsaṭṭhāne. Yaṃ cīvarādivebhaṅgiyabhaṇḍaṃ atthi, tanti yojanā. <span class="bld">Tatthevā</span>ti vuṭṭhitagāmavihāre eva. <span class="bld">Ito</span>ti khettavatthuādito. Kappiyakārakānaṃ hattheti sambandho. <span class="bld">Tatruppādepī</span>ti tassa vihārassa dinnakhettavatthuādito uppāde paccayepi. ‘‘Tattheva gantvā apaloketvā bhājetabba’’nti vacanassa yuttiṃ dassento āha ‘‘saṅghikañhī’’tiādi. <span class="bld">Antovihāre vā</span>ti antosīmāya vā. <span class="bld">Ubhayatthā</span>ti antosīmabahisīma saṅkhātesu dvīsu ṭhānesu ṭhitaṃ vebhaṅgiyabhaṇḍanti sambandho.</p>



<p class="subhead">114. Saṅghabhede anāpattivassacchedakathā</p>



<p class="bodytext"><a name="para202"></a><span class="paranum">202</span>. <span class="bld">Bhinno</span>ti ettha tapaccayassa atītatthe ayuttabhāvaṃ dassento āha ‘‘bhinne saṅghe karaṇīyaṃ natthī’’ti. <span class="bld">Yo panā</span>ti saṅgho pana. Idaṃ ‘‘bhijjissatī’’tipade kattā, ‘‘āsaṅkito’’tipade kammaṃ. ‘‘Bhijjissatī’’ti iminā <span class="bld">bhinno</span>ti ettha tapaccayassa anāgatatthe pavattabhāvaṃ dasseti. <span class="bld">Bhikkhunīhi saṅgho bhinno</span>ti ettha kiṃ bhikkhunīhi saṅgho bhinnoti daṭṭhabboti āha ‘‘na bhikkhunīhi saṅgho bhinnoti daṭṭhabbo’’ti. <span class="bld">Eta</span>nti bhikkhunīhi abhinnabhāvaṃ. <span class="bld">Etā panā</span>ti bhikkhuniyo pana. <span class="bld">Tanti</span> saṅghaṃ. <span class="bld">Eta</span>nti ‘‘sambahulāhi bhikkhunīhi saṅgho bhinno’’ti vacanaṃ.</p>



<p class="subhead">115. Vajādīsu vassūpagamanakathā</p>



<p class="bodytext"><a name="para203"></a><span class="paranum">203</span>. ‘‘Gopālakānaṃ nivāsaṭṭhāna’’nti iminā gopālakā gāvo viya vaje nivasantīti dasseti.</p>



<p class="bodytext"><span class="bld">Upakaṭṭha</span>saddo āsannapariyāyoti āha ‘‘āsannāyā’’ti. <span class="bld">Tatthā</span>ti kuṭikāyaṃ. <span class="bld">Idhā</span>ti imissaṃ kuṭikāyaṃ. Avihārattā ‘‘idhāti’’sāmaññavasena vuttaṃ. <span class="bld">Tikkhattu</span>nti idaṃ ukkaṭṭhavasena vuttaṃ. Heṭṭhā hi ‘‘sakiṃ vā dvikkhattuṃ vā tikkhattuṃ vā’’ti (mahāva. aṭṭha. 184) vuttattā sakimpi vaṭṭatīti daṭṭhabbaṃ. <span class="bld">Tampī</span>ti <a name="M0.0321"></a> sālāsaṅkhepena ṭhitasakaṭampi. ‘‘Ālayo’’ti iminā ‘‘idha vassaṃ upemī’’ti vacībhedo na kātabboti dasseti. <span class="bld">Ālayo</span>ti ca satthe ‘‘idha vassaṃ vasissāmī’’ti cittassa allīyanaṃ. <span class="bld">Maggapaṭipanneyeva satthe</span>ti anādare bhummavacanaṃ. <span class="bld">Tatthevā</span>ti sattheyeva. Sattho atikkamatīti sambandho. <span class="bld">Tatthā</span>ti patthitaṭṭhāne. <span class="bld">Vippakiratī</span>ti visuṃ visuṃ gacchati<a name="V1.0274"></a>. Sace agāmake ṭhāne vippakirati, purimaṃ gāmaṃ sannivattitabbaṃ. Na aññagāmaṃ gantabbaṃ. <span class="bld">Tato</span>ti gāmato.</p>



<p class="bodytext"><span class="bld">Upagantabba</span>nti ‘‘idha vassaṃ upemī’’ti tikkhattuṃ vatvā upagantabbaṃ. <span class="bld">Tatthevā</span>ti samuddeyeva. <span class="bld">Kūla</span>nti tīraṃ. Tañhi kulati udakaṃ āvaratīti <span class="bld">kūla</span>nti vuccati. <span class="bld">Ayañcā</span>ti nāvāyaṃ vassūpagamanabhikkhu. <span class="bld">Anutīramevā</span>ti anukkamena, anusārena vā tīrameva. <span class="bld">Aññatthā</span>ti paṭhamaladdhagāmato aññasmiṃ ṭhāne. <span class="bld">Tatthevā</span>ti paṭhamaladdhagāmeyeva.</p>



<p class="bodytext"><span class="bld">Itī</span>tiādi nigamanaṃ. <span class="bld">Pavāretuñca labhatī</span>ti ettha casaddo vākyasampiṇḍanattho. <span class="bld">Purimesu ca panā</span>ti ettha casaddo byatirekattho, panasaddo visesatthajotako. <span class="bld">Anāpatti hotī</span>ti anāpattimattameva hoti.</p>



<p class="subhead">116. Vassaṃ anupagantabbaṭṭhānakathā</p>



<p class="bodytext"><a name="para204"></a><span class="paranum">204</span>. <span class="bld">Rukkhasusīreyevā</span>ti rukkhassa vivare eva. Vivarañhi su saṃ irati gacchatīti <span class="bld">susīro</span>ti vuccati. <span class="bld">Padaracchadana</span>nti phalakehi chāditaṃ. <span class="bld">Pavisanadvāra</span>nti pavisananikkhamanadvāraṃ. Pavisanañca nikkhamanañca <span class="bld">pavisana</span>nti virūpekasesena kātabbaṃ. <span class="bld">Khāṇumatthake</span>ti khāṇuno upari. <span class="bld">Viṭabhī</span>ti viṭaṃ aññamaññavedhanaṃ apati gacchatīti viṭapo, pakārassa bhakāraṃ, itthiliṅgajotakaīpaccayañca katvā viṭabhīti vuccati. <span class="bld">Tatthā</span>ti aṭṭake. <span class="bld">Yassā</span>ti bhikkhuno, natthīti sambandho. <span class="bld">Pañcannaṃ chadanāna</span>nti tiṇapaṇṇaiṭṭhakāsilāsudhāsaṅkhātānaṃ (cūḷava. 303) pañcannaṃ chadanānaṃ. Idañca yebhuyyavasena vuttaṃ padaracchadanādīnampi gahitattā. <span class="bld">Dvārabandhana</span>nti dvārena bandhitabbaṃ. <span class="bld">Chavakuṭikā</span>ti chavānaṃ sayanaṭṭhāne susāne katā kuṭikā chavakuṭikāti vuccati. <span class="bld">Ṭaṅkitamañcādī</span>tiādisaddena <a name="M0.0322"></a> ṭaṅkitapīṭhaṃ saṅgaṇhāti. <span class="bld">Tatthā</span>ti chavakuṭiyaṃ. <span class="bld">Aññaṃ kuṭika</span>nti chavakuṭito aññaṃ kuṭikaṃ. <span class="bld">Āvaraṇa</span>nti bhittiṃ. <span class="bld">Dvāra</span>nti pavisananikkhamanadvāraṃ. <span class="bld">Chattakuṭikā nāmesā</span>ti esā chattena katā kuṭikā nāma. Mahantena kapallena kuṭikaṃ katvāti sambandho.</p>



<p class="subhead">117. Adhammikakatikākathā</p>



<p class="bodytext"><a name="para205"></a><span class="paranum">205</span>. <span class="bld">Aññāpī</span>ti ‘‘antarāvassaṃ na pabbājetabba’’nti katikāya aññāpi. Katikā hotīti <a name="V1.0275"></a> sambandho. <span class="bld">Tassā</span>ti adhammikakatikāya. <span class="bld">Vutta</span>nti catutthapārājikavaṇṇanāyaṃ (pārā. aṭṭha. 2.226) vuttaṃ.</p>



<p class="subhead">118. Paṭissavadukkaṭāpattikathā</p>



<p class="bodytext"><a name="para207"></a><span class="paranum">207</span>. <span class="bld">Paṭissave āpatti dukkaṭassā</span>ti ettha kiṃ vassāvāsapaṭissuteyeva dukkaṭāpatti hotīti āha ‘‘na kevala’’ntiādi. <span class="bld">Etassevā</span>ti vassāvāsasseva. <span class="bld">Evamādināpī</span>ti pisaddo ‘‘paṭissave’’ti ettha yojetabbo. ‘‘Paṭissavepī’’ti hi attho. <span class="bld">Tassa tassā</span>ti kammassa. <span class="bld">Tañca kho</span>ti tañca dukkaṭaṃ visaṃvādanapaccayā hotīti yojanā. <span class="bld">Paṭhamampī</span>ti pisaddo ‘‘pacchāpī’’ti padaṃ sampiṇḍeti. Paṭhamampi hi pācittiyaṃ, pacchāpi dukkaṭanti attho.</p>



<p class="bodytext"><span class="bld">So tadaheva akaraṇīyo</span>tiādīsu evaṃ vinicchayo veditabboti yojanā. <span class="bld">Purimikā ca na paññāyatī</span>ti ettha pure bhavā purimā, sā eva purimikā, pāṭipadatithī. Nānāsīmāya dvīsu āvāsesu vassaṃ upagacchantassa dutiye ‘‘vasissāmī’’ti paṭhamāvāsassa upacārato nikkhantamatte paṭhamasenāsanaggāhassa passambhanaṃ sandhāya vuttaṃ ‘‘purimikā ca na paññāyatī’’ti. <span class="bld">Aruṇaṃ anuṭṭhāpetvā</span>ti vassaṃ upagamanavihāre aruṇaṃ anuṭṭhāpetvā. <span class="bld">Tadahevā</span>ti tasmiṃ vassūpagamanaahani eva, pakkantassāpīti sambandho. <span class="bld">Pi</span>saddassa garahatthaṃ dassento āha ‘‘ko pana vādo’’tiādi. <span class="bld">Ālayo</span>ti cittassa allīyanaṃ. <span class="bld">Asatiyā</span>ti satipamuṭṭhena. <span class="bld">Vassaṃ na upetī</span>ti ‘‘imasmiṃ vihāre imaṃ temāsaṃ vassaṃ upemī’’ti (mahāva. aṭṭha. 184) vacībhedaṃ katvā vassaṃ na upeti.</p>



<p class="bodytext"><span class="bld">Sattāha</span>nti <a name="M0.0323"></a> sattāhena, anāgatāyāti sambandho. <span class="bld">Navamito</span>ti pubbakattikamāsassa juṇhapakkhanavamito, pacchimakattikamāsassa juṇhapakkhanavamito vā. <span class="bld">Mā vā āgacchatu, anāpattī</span>ti vassaṃvutthattā mā vā āgacchatu, anāpattīti attho.</p>



<p class="centered">Iti vassūpanāyikakkhandhakavaṇṇanāya yojanā samattā.</p>



<p class="title">4. Pavāraṇākkhandhakaṃ</p>



<p class="subhead">120. Aphāsukavihārakathā</p>



<p class="bodytext"><a name="para209"></a><span class="paranum">209</span>. Pavāraṇākkhandhake <a name="V1.0276"></a> <span class="bld">allāpo</span>ti ettha ātyūpasaggassa ādikammatthaṃ, lapadhātuyā ca kathanatthaṃ dassento āha ‘‘paṭhamavacana’’nti. Ādito, ādimhi vā lapanaṃ kathanaṃ, lapati anenāti vā <span class="bld">allāpo</span> saṃyoge pare rasso. Saṃ puna lapanaṃ, lapati vā anenāti <span class="bld">sallāpo. Hatthavilaṅghakenā</span>ti ettha vipubbo laghidhātu ukkhipanatthoti āha ‘‘hatthukkhepakenā’’ti. <span class="bld">Pasusaṃvāsa</span>nti ettha <span class="bld">pasū</span>ti sabbacatuppadā. Te hi aññamaññaṃ pasanti bādhanti, manussādīhi vā pasīyanti bādhīyantīti pasavoti vuccanti. <span class="bld">Pasūnaṃ viya saṃvāsa</span>nti pasūnaṃ saṃvāso viya saṃvāsoti <span class="bld">pasusaṃvāso,</span> taṃ pasusaṃvāsaṃ. Tamatthaṃ vitthārento āha ‘‘pasavopi hī’’tiādi. <span class="bld">Tathā</span>ti yathā na karonti, tathāti attho. <span class="bld">Etepī</span>ti bhikkhavopi. <span class="bld">Tasmā</span>ti yasmā akaṃsu, tasmā. <span class="bld">Nesa</span>nti bhikkhūnaṃ. <span class="bld">Sabbatthā</span>ti sabbesu eḷakasaṃvāsasapattasaṃvāsesu. <span class="bld">Mūgabbata</span>nti mūgassa vataṃ viya vatanti mūgabbataṃ, suññavacanavatanti attho. <span class="bld">Titthiyasamādāna</span>nti titthiyehi samādātabbaṃ. <span class="bld">Vatasamādāna</span>nti samādātabbaṃ vataṃ. <span class="bld">Aññamaññānulomatā</span>ti ettha tāsaddassa bhāvatthaṃ dassento āha ‘‘anulomabhāvo’’ti. Iminā ‘‘devatā’’tiādīsu (saṃ. ni. aṭṭha. 1.1.1; khu. pā. aṭṭha. 5.evamiccādipāṭhavaṇṇanā; su. ni. aṭṭha. 2.aṅgalasuttavaṇṇanā) viya tāpaccayassa svatthaṃ ‘‘janatā’’tiādīsu (pe. va. aṭṭha. 460) viya samūhatthañca nivatteti. ‘‘Aññamaññaṃ vattu’’nti vacanassa yuttiṃ <a name="M0.0324"></a> dassento āha ‘‘vadantu ma’’ntiādi. Vadantaṃ bhikkhuṃ vattunti yojanā. ‘‘Āpattīhi vuṭṭhānabhāvo’’ti iminā <span class="bld">āpattivuṭṭhānatā</span>ti padassa pañcamīsamāsañca tāpaccayassa bhāvatthañca dasseti. ‘‘Vinaya’’ntiādinā purato katvā karaṇaṃ <span class="bld">purekkhāro,</span> tassa bhāvo <span class="bld">purekkhāratā,</span> vinayaṃ purekkhāratā <span class="bld">vinayapurekkhāratā</span>ti vacanatthaṃ dasseti. Ettha purasaddassa ekārattaṃ saddasatthesu (moggallānabyākaraṇe 5.134 sutte) vadanti. Tassa yuttiṃ dassento āha ‘‘vadantuma’’ntiādi (moggallānabyākaraṇe 5.134 sutte).</p>



<p class="bodytext"><a name="para210"></a><span class="paranum">210</span>. <span class="bld">Sabbasaṅgāhikā</span>ti ‘‘saṅgho pavāreyyā’’ti sāmaññato vuttattā sabbesaṃ tevācikādīnaṃ saṅgāhakā. <span class="bld">Ñattī</span>ti ñāpeti saṅghaṃ etāya vacanāyāti ñatti. Sabbasaṅgāhikabhāvaṃ <a name="V1.0277"></a> vitthārento āha ‘‘evañhi vutte’’tiādi. <span class="bld">Tevācika</span>nti tisso vācā etassāti tevācikaṃ, tīhi vācāhi kattabbanti vā tevācikaṃ. Eseva nayo sesesupi. <span class="bld">Samānavassika</span>nti samānaṃ vassaṃ etesanti samānavassā, tehi kattabbanti samānavassikaṃ. <span class="bld">Añña</span>nti dvevācikaekavācikaṃ.</p>



<p class="bodytext"><a name="para211"></a><span class="paranum">211</span>. <span class="bld">Acchantī</span>ti ettha āsadhātuyā upavesanatthaṃ dassento āha ‘‘nisinnāva hontī’’ti. ‘‘Na uṭṭhahantī’’ti iminā evaphalaṃ dasseti. <span class="bld">Tadamantarā</span>ti ettha ‘‘tadantarā’’ti vattabbe vācāsiliṭṭhavasena makārāgamaṃ katvā vuttanti āha ‘‘tadantarā’’ti. Tassa attano pavāritakālassa antarā. <span class="bld">‘‘Yāva pavārentī’’</span>ti padassa niyamatthaṃ dassetuṃ vuttaṃ ‘‘tāvatakaṃ kāla’’nti. <span class="bld">Yāvā</span>ti nipātassa payogattā ‘‘tadamantarā’’ti ettha abhividhiavadhyatthe pañcamīvibhatti hotīti daṭṭhabbaṃ.</p>



<p class="subhead">121. Pavāraṇābhedakathā</p>



<p class="bodytext"><a name="para212"></a><span class="paranum">212</span>. <span class="bld">Cātuddasikāyā</span>ti bhaṇḍanakārakehi upaddutattā paccukkaḍḍhitāya pubbakattikamāsassa kāḷapakkhacātuddasikāya. ‘‘Ajja pavāraṇā pannarasī’’ti pubbakiccaṃ kātabbanti yojanā.</p>



<p class="bodytext"><span class="bld">Pavāraṇākammesū</span>ti <a name="M0.0325"></a> niddhāraṇe bhummaṃ, ‘‘adhammena vaggaṃ pavāraṇākamma’’ntiādīsu sambandhitabbaṃ. <span class="bld">Adhammena vagga</span>nti ettha <span class="bld">adhammaṃ</span> nāma saṅgho hutvāpi saṅghapavāraṇamakatvā gaṇapavāraṇāya karaṇaṃ, gaṇo hutvāpi gaṇapavāraṇamakatvā saṅghapavāraṇāya karaṇañca. Vaggaṃ nāma ekasīmāyaṃ vasantānampi sabbesaṃ ekato asannipatanaṃ.</p>



<p class="bodytext"><span class="bld">Adhammena samagga</span>nti ettha adhammaṃ vuttanayameva. <span class="bld">Samaggaṃ</span> nāma sabbesaṃ ekato sannipatanaṃ.</p>



<p class="bodytext"><span class="bld">Dhammena vagga</span>nti ettha <span class="bld">dhammaṃ</span> nāma saṅgho hutvā saṅghapavāraṇāya karaṇaṃ, gaṇo hutvā gaṇapavāraṇāya karaṇañca. <span class="bld">Vaggaṃ</span> vuttanayameva. <span class="bld">Dhammena samaggaṃ</span> suviññeyyameva. <span class="bld">Iti</span>saddo parisamāpanattho.</p>



<p class="bodytext"><a name="para213"></a><span class="paranum">213</span>. <span class="bld">Evaṃ dinnāyā</span>ti evaṃ pāḷiyaṃ vuttanayeneva dinnāya. <span class="bld">Pavāretabba</span>nti vassaṃvutthapavāraṇāya <a name="V1.0278"></a> pavāretabbaṃ. <span class="bld">Tisso</span>ti tissanāmako. Diṭṭhena vā vadatūti sambandho. <span class="bld">Ta</span>nti tissanāmakaṃ bhikkhuṃ. Saṅgho anukampaṃ upādāya vadatūti yojanā. <span class="bld">Vuḍḍhataro</span>ti pavāraṇādāyako taṃhārakato vuḍḍhataro. <span class="bld">Hī</span>ti laddhaguṇo. <span class="bld">Tenā</span>ti pavāraṇāhārakena. <span class="bld">Tassā</span>ti pavāraṇādāyakassa.</p>



<p class="bodytext"><span class="bld">Idhāpi cā</span>ti imasmiṃ pavāraṇākkhandhakepi ca. Apisaddo uposathakkhandhakaṃ apekkhati. <span class="bld">Avasesakammatthāyā</span>ti pavāraṇākammato avasesānaṃ kammānamatthāya hotīti sambandho. Pavāraṇāya āhaṭāya satiyāti yojanā. <span class="bld">Tassa cā</span>ti pavāraṇādāyakassa ca. <span class="bld">Sabbesa</span>nti pavāraṇādāyakassa ca saṅghassa cāti sabbesaṃ. <span class="bld">Aññaṃ pana kamma</span>nti pavāraṇākammato aññaṃ kammaṃ pana. <span class="bld">Tena pana bhikkhunā</span>ti pavāraṇādāyakena bhikkhunā pana. Ettha ca tadahupavāraṇāya attano ca saṅghassa ca sace pavāraṇākammameva hoti, pavāraṇāyeva dātabbā. Atha aññameva kammaṃ hoti, chandoyeva dātabbo. Yadi pavāraṇākammañca aññakammañca hoti, pavāraṇā ca chando ca dātabbo<a name="M0.0326"></a>. Taṃ sandhāya vuttaṃ ‘‘tadahu pavāraṇāya pavāraṇaṃ dentena chandampi dātu’’nti (mahāva. 213). <span class="bld">Tenā</span>ti dānahetunā.</p>



<p class="bodytext"><a name="para218"></a><span class="paranum">218</span>. <span class="bld">Ajja me pavāraṇā</span>ti ettha pāḷinayato aññaṃ aṭṭhakathānayaṃ dassento āha ‘‘sace’’tiādi.</p>



<p class="bodytext"><a name="para219"></a><span class="paranum">219</span>. <span class="bld">Vuttanayamevā</span>ti uposathakkhandhake (mahāva. aṭṭha. 169) vuttanayameva.</p>



<p class="bodytext"><a name="para222"></a><span class="paranum">222</span>. <span class="bld">Puna pavāretabba</span>nti ettha na kevalaṃ pavāraṇāyeva puna kātabbā, pubbakiccādīnipi puna kātabbānīti dassento āha ‘‘puna pubbakicca’’ntiādi.</p>



<p class="bodytext"><a name="para228"></a><span class="paranum">228</span>. <span class="bld">Eseva nayo</span>ti ‘‘ajja pavāraṇā pannarasī’’ti pubbakiccaṃ atidisati. <span class="bld">Assā</span>ti vacanassa. <span class="bld">Ñatti</span>nti ‘‘suṇātu me bhante saṅgho ajja pavāraṇā’’ti ñattiṃ. <span class="bld">Pacchimehī</span>ti pacchimavassaṃ upagatehi bhikkhūhi. <span class="bld">Uposathagge</span>ti uposathassa gaṇhanaṭṭhāne gehe. <span class="bld">Dve ñattiyo</span>ti pavāraṇāñatti ca uposathañatti cāti dve ñattiyo. <span class="bld">Idañcā</span>ti idaṃ vakkhamānaṃ pana. <span class="bld">Etthā</span>ti purimikapacchimikabhikkhūnaṃ saṃsaggaṭṭhāne. <span class="bld">Purimikāya upagatehī</span>ti vibhattaapādānaṃ anumeyyavisayaapādānaṃ, thokatarāti sambandho, sahādiyogo vā, samasamāti sambandho. <span class="bld">Samasamā</span>ti samena, samato vā samā samasamā, atirekasamāti attho. Kiñci ūnaṃ vā adhikaṃ vā natthīti adhippāyo. <span class="bld">Itī</span>ti idaṃ lakkhaṇaṃ.</p>



<p class="bodytext"><span class="bld">So</span>ti <a name="V1.0279"></a> pacchimiko bhikkhu. <span class="bld">Itarenā</span>ti pacchimikena. <span class="bld">Tesa</span>nti purimikānaṃ. <span class="bld">Ekenā</span>ti purimikena. <span class="bld">Ekassā</span>ti pacchimikassa. Puna <span class="bld">ekenā</span>ti pacchimikena. ‘‘Ekassā’’ti anuvattetabbo, purimikassāti attho. Purimavassūpagatehi adhikatarāti sambandho. <span class="bld">Thokatarehī</span>ti pacchimavassūpagatehi thokatarehi purimavassūpagatehīti yojanā.</p>



<p class="bodytext"><span class="bld">Kattikāyā</span>ti pacchimakattikāya. <span class="bld">Cātumāsiniyā pavāraṇāyā</span>ti catunnaṃ māsānaṃ pūraṇiyā pavāraṇāya. <span class="bld">Pavāraṇāñattiṃ ṭhapetvā</span>ti samasamā <a name="M0.0327"></a> hutvāpi pavāraṇādivasattā pavāraṇāñattiṃ ṭhapetvā. <span class="bld">Tehī</span>ti pacchimikehi. <span class="bld">Itarehī</span>ti purimikehi. <span class="bld">Tesa</span>nti pacchimikānaṃ. <span class="bld">Thokatarā vā</span>ti ekādinā thokatarā vā. <span class="bld">Tesa</span>nti purimikānaṃ. <span class="bld">Tehī</span>ti pacchimikehi.</p>



<p class="bodytext"><a name="para233"></a><span class="paranum">233</span>. <span class="bld">Saṅghasāmaggiyā</span>ti ettha kīdisī saṅghasāmaggī veditabbāti āha ‘‘kosambakasāmaggīsadisāva veditabbā’’ti. <span class="bld">Etthā</span>ti sāmaggīpavāraṇāyaṃ. <span class="bld">Appamattake</span>ti pattacīvarādiṃ paṭicca uppanne appamattake vivāde. <span class="bld">Pavāraṇāyamevā</span>ti pavāraṇādivaseyeva. Kasmiṃ divase sāmaggīpavāraṇā kātabbāti āha ‘‘sāmaggīpavāraṇa’’ntiādi. <span class="bld">Paṭhamapavāraṇa</span>nti pubbakattikapuṇṇamiṃ. <span class="bld">Yāva kattikacātumāsinī puṇṇamā</span>ti ayaṃ avadhi anabhividhiavadhi nāma. Kasmā? Kattikacātumāsinipuṇṇamiṃ ṭhapetvā antoyeva gahetabbattā. <span class="bld">Etthantare</span>ti etasmiṃ dvinnaṃ puṇṇaminamantare aṭṭhavīsatipamāṇe divase kātabbā. <span class="bld">Tato</span>ti etthantarasaṅkhātā aṭṭhavīsadivasato.</p>



<p class="subhead">140. Dvevācikādipavāraṇākathā</p>



<p class="bodytext"><a name="para234"></a><span class="paranum">234</span>. <span class="bld">Ñattiṃ ṭhapentenāpī</span>ti <span class="bld">pi</span>saddo na kevalaṃ pavārentena eva dvevācikaṃ pavāretabbaṃ, atha kho ñattiṃ ṭhapentenāpi dvevācikañattiyeva ṭhapetabbāti dasseti. <span class="bld">Ettha cā</span>ti ‘‘samānavassikaṃ pavāretu’’nti pāṭhe ca. <span class="bld">Samānavassikā</span>ti gaṇanavasena samānaṃ vassaṃ etesanti samānavassikā, samāne vasse upasampādentīti vā samānavassikā. <span class="bld">Ekato</span>ti ekasmiṃ khaṇe, ekapahārena vā.</p>



<p class="subhead">141. Pavāraṇāṭṭhapanakathā</p>



<p class="bodytext"><a name="para236"></a><span class="paranum">236</span>. Sabbaṃ saṅgaṇhātīti <span class="bld">sabbasaṅgāhikaṃ</span>. Puggalassa ṭhapanaṃ <span class="bld">puggalikaṃ. Tatthā</span>ti dvīsu pavāraṇāṭṭhapanesu<a name="V1.0280"></a>. Sabbasaṅgāhike ṭhapitā hotīti sambandho. Yāva rekāro atthi, tāvāti yojanā. Bhāsiyitthāti <span class="bld">bhāsitā</span>. Lapiyitthāti <span class="bld">lapitā</span>. Na pariyosiyitthāti <span class="bld">apariyositā. Etthantare</span>ti etasmiṃ sukārarekārānaṃ antare. <span class="bld">Ekapadepī</span>ti <span class="bld">pi</span>saddo ekakkharepīti atthaṃ sampiṇḍeti. <span class="bld">Ṭhapitā</span>ti ‘‘suṇātu me bhante <a name="M0.0328"></a> saṅgho, itthannāmo puggalo sāpattiko, tassa pavāraṇaṃ ṭhapemī’’ti ñattiyā ṭhapitā. <span class="bld">Yyakāre</span>ti ‘‘pavāreyyā’’ti ettha yyakāre. <span class="bld">Tato</span>ti yyakārato. Puggalikaṭṭhapane pana aṭṭhapitā hotīti sambandho. <span class="bld">Saṃkārato</span>ti ‘‘saṅghaṃ bhante’’ti ettha saṃkārato. <span class="bld">Sabbapacchimo</span>ti tīsu vāresu tatiyavāre sabbesaṃ akkharānaṃ pacchimo ṭikāro atthīti yojanā. <span class="bld">Etthantare</span>ti etasmiṃ saṃkāraṭikārānaṃ antare. <span class="bld">Tasmā</span>ti yasmā pariyositā hoti, tasmā. ‘‘Eseva nayo’’ti vuttavacanaṃ vitthārento āha ‘‘etāsupi hī’’tiādi. Tattha <span class="bld">etāsupī</span>ti dvevācikaekavācikasamānavassikāsupi. Pisaddo tevācikamapekkhati. <span class="bld">Ṭhapanakhetta</span>nti ṭhapanassa bhūmi. <span class="bld">Iti</span>saddo parisamāpanattho.</p>



<p class="bodytext"><a name="para237"></a><span class="paranum">237</span>. <span class="bld">Anuyuñjiyamāno</span>ti ettha anuyuñjasaddo pucchanatthoti āha ‘‘pucchiyamāno’’ti. <span class="bld">Parato</span>ti parasmiṃyeva khandhaketi (mahāva. 237) attho. <span class="bld">Alaṃ bhikkhu mā bhaṇḍanantiādīnī</span>ti ettha ādisaddena ‘‘mā kalahaṃ, mā vivāda’’ntivacanāni saṅgaṇhāti, vacanāni vatvā omadditvāti yojanā. <span class="bld">Vacanomaddanā</span>ti vacaneneva omaddanā. <span class="bld">Hī</span>ti saccaṃ. <span class="bld">Idhā</span>ti imasmiṃ pavāraṇāṭṭhapanaṭṭhāne. <span class="bld">Anuddhaṃsitaṃ paṭijānātī</span>ti ettha paṭijānanākāraṃ dassento āha ‘‘amūlakena pārājikena anuddhaṃsito ayaṃ mayā’’ti. ‘‘Liṅganāsanāyā’’ti iminā daṇḍakammanāsanasaṃvāsanāsanāni nivatteti.</p>



<p class="bodytext"><a name="para238"></a><span class="paranum">238</span>. <span class="bld">Eta</span>nti ‘‘asukā āpattī’’ti vacanaṃ. <span class="bld">Kalahassa mukha</span>nti kalahassa upāyo.</p>



<p class="subhead">143. Vatthuṭṭhapanādikathā</p>



<p class="bodytext"><a name="para239"></a><span class="paranum">239</span>. Corā agamaṃsu kirāti sambandho. Pokkharaṇito nīharitvāti sambandho. <span class="bld">So</span>ti bhikkhu, evamāhāti sambandho. <span class="bld">Vutthenā</span>ti vasantena, yena kenaci katanti sambandho. <span class="bld">Taṃ puggala</span>nti vatthukataṃ taṃ puggalaṃ. <span class="bld">Etthā</span>ti ‘‘vatthuṃ ṭhapetvā saṅgho pavāreyyā’’ti pāṭhe<a name="M0.0329"></a>. Iminā vatthunā apadisāhīti sambandho. <span class="bld">Na</span>nti puggalaṃ. <span class="bld">Anuvijjitvā</span>ti anuyuñjitvā, pucchitvāti attho.</p>



<p class="bodytext">Eko <a name="V1.0281"></a> bhikkhu pūjesi, pivīti sambandho. <span class="bld">Tassā</span>ti bhikkhussa. <span class="bld">Tadanurūpo</span>ti tesaṃ pūjanapivanānaṃ anurūpo. <span class="bld">So</span>ti codako bhikkhu. <span class="bld">Taṃ gandha</span>nti taṃ sarīragandhaṃ. Yaṃ puggalanti yojanā. <span class="bld">Ṭhapesī</span>ti pavāraṇāya ṭhapesi. <span class="bld">Ayamassā</span>ti ayaṃ doso assa puggalassa.</p>



<p class="bodytext"><span class="bld">Idāneva na</span>nti ettha ‘‘na’’nti padaṃ ‘‘puggala’’nti padena yojetabbaṃ. Naṃ puggalanti hi attho. <span class="bld">Ubhaya</span>nti vatthuñca puggalañcāti ubhayaṃ. <span class="bld">Kallaṃ vacanāyā</span>ti yuttaṃ kathetuṃ. Kasmā kallaṃ vacanāyāti yojanā. Pavāraṇato pubbe, pacchā cāti sambandho. Iti tasmā kallaṃ vacanāyāti yojanā. <span class="bld">Idañhi ubhaya</span>nti vatthupuggalasaṅkhātaṃ idameva ubhayaṃ. Pavāraṇāya pubbeti yojanā. <span class="bld">Ukkoṭentassā</span>ti cālentassa.</p>



<p class="subhead">144. Bhaṇḍanakārakavatthukathā</p>



<p class="bodytext"><a name="para240"></a><span class="paranum">240</span>. <span class="bld">Catutthapañcamā</span>ti chasu pakkhesu poṭṭhapādamāsassa juṇhapakkhakāḷapakkhasaṅkhātā catutthapañcamā. <span class="bld">Tatiyo</span>ti sāvaṇamāsassa kāḷapakkho tatiyo. <span class="bld">Tatiyacatutthapañcamā vā</span>ti ettha <span class="bld">tatiyo</span>ti sāvaṇamāsassa kāḷapakkho. <span class="bld">Catuttho</span>ti poṭṭhapādamāsassa juṇhapakkho. <span class="bld">Pañcamo</span>ti tasseva kāḷapakkho. ‘‘Tatiya…pe… pañcamā vā’’ti padāni ‘‘dve vā tayo vā’’ti padehi yathākkamaṃ yojetabbāni. <span class="bld">Catutthe vā kate</span>ti catutthapakkhe vā pannarasibhāvena kate. <span class="bld">Dve cātuddasikā</span>ti tatiyapakkhe ca cātuddasiyā saddhiṃ dve cātuddasikā. <span class="bld">Ime</span>ti bhaṇḍanakārakā. <span class="bld">Te</span>ti bhaṇḍanakārakā.</p>



<p class="bodytext"><span class="bld">Asaṃvihitā</span>ti ettha <span class="bld">a</span>kārassa virahatthaṃ dassento āha ‘‘saṃvidahanavirahitā’’ti. Tattha <span class="bld">saṃvidahanavirahitā</span>ti saṃvidahanarakkhavirahitā. <span class="bld">Āgamanajānanatthāyā</span>ti bhaṇḍanakārakānaṃ āgamanassa jānanatthāya. <span class="bld">Kilantatthā</span>ti tumhe kilantā bhavatha. ‘‘Sammohaṃ katvā’’ti <a name="M0.0330"></a> iminā <span class="bld">vikkhitvā</span>ti padassa vikkhepaṃ katvāti atthaṃ dasseti. <span class="bld">No ce labhethā</span>ti ettha kimatthāya na labhethāti āha ‘‘bahisīmaṃ gantu’’nti. ‘‘Bhaṇḍanakārakānaṃ…pe… hontī’’ti iminā alabhanassa kāraṇaṃ dasseti. <span class="bld">Ya</span>nti āgamaṃ juṇhaṃ. <span class="bld">Komudiyā cātumāsiniyā</span>ti pacchimakattikapuṇṇamāyaṃ. Sā hi kumudānamatthitāya komudī, catunnaṃ vassikānaṃ māsānaṃ pūraṇattā cātumāsinīti vuccati. Tadā hi kumudāni supupphitāni honti, tasmā kumudānaṃ samūhā, kumudāni eva vā <span class="bld">komudā,</span> te ettha atthīti <span class="bld">komudī</span>ti vuccati, kumudavatīti vuttaṃ hoti<a name="V1.0282"></a>. <span class="bld">Avassaṃ pavāretabba</span>nti dhuvaṃ pavāretabbaṃ. <span class="bld">Hī</span>ti saccaṃ, yasmā vā. <span class="bld">Ta</span>nti komudiṃ cātumāsiniṃ.</p>



<p class="subhead">145. Pavāraṇāsaṅgahakathā</p>



<p class="bodytext"><a name="para241"></a><span class="paranum">241</span>. <span class="bld">Aññataro phāsuvihāro</span>ti ettha phāsuvihāro nāma koti āha ‘‘taruṇasamatho vā taruṇavipassanā vā’’ti. Iminā taruṇasamathavipassanā phāsuṃ viharati anenāti <span class="bld">phāsuvihāro</span>ti dasseti. <span class="bld">Paribāhirā bhavissāmā</span>ti ettha kasmā imamhā phāsuvihārā paribāhirā bhavissantīti āha ‘‘anibaddharattiṭṭhānadivāṭṭhānādibhāvenā’’tiādi. Tattha <span class="bld">anibaddharattiṭṭhānadivāṭṭhānādibhāvenā</span>ti anibaddhadivāṭṭhānādibhāvena hetubhūtena, asakkontāti sambandho. Ādisaddena anibaddhacaṅkamādayo saṅgaṇhāti. ‘‘Chandadānaṃ paṭikkhipatī’’ti iminā ‘‘sabbeheva ekajjhaṃ sannipatitabba’’nti vākyassa aññatthāpohanaṃ dasseti. <span class="bld">Hī</span>ti saccaṃ, yasmā vā. Imesu tīsu chandadānaṃ na vaṭṭati, tasmā paṭikkhipatīti yojanā. Ayaṃ pavāraṇāsaṅgaho nāma na dātabboti yojanā. Taruṇasamathavipassanālābhī ekapuggalo vā hotūti yojanā. ‘‘Ekassapi dātabboyevā’’ti iminā ayaṃ pavāraṇāsaṅgaho ekassa dinnopi sabbesaṃ dinno hotīti dasseti. Pavāraṇāsaṅgahe dinne satīti yojanā. <span class="bld">Āgantukā</span>ti saṭṭhivassāpi āgantukā. <span class="bld">Tesa</span>nti dinnapavāraṇāsaṅgahānaṃ. <span class="bld">Antarāpī</span>ti komudiyā cātumāsiniyā antarāpi.</p>



<p class="centered">Iti pavāraṇākkhandhakavaṇṇanāya yojanā samattā.</p>



<p class="title">5. Cammakkhandhakaṃ</p>



<p class="subhead">147. Soṇakoḷivisavatthukathā</p>



<p class="bodytext"><a name="para242"></a><span class="paranum">242</span>. Cammakkhandhake <a name="M0.0331"></a><a name="V2.0001"></a> <span class="bld">issariyādhipacca</span>nti ettha issarassa bhāvo <span class="bld">issariyaṃ,</span> adhipatino bhāvo <span class="bld">ādhipaccaṃ,</span> issariyañca ādhipaccañca, tehi samannāgataṃ issariyādhipaccanti atthaṃ dassento āha ‘‘issarabhāvena ca adhipatibhāvena ca samannāgata’’nti. ‘‘Rājabhāva’’nti iminā <span class="bld">rajja</span>nti ettha rañño bhāvo rajjanti vacanatthaṃ dasseti. ‘‘Raññā kattabbakicca’’nti iminā rañño idaṃ <span class="bld">rajja</span>nti vacanatthaṃ dasseti. ‘‘Koḷivīsoti gotta’’nti idaṃ aṭṭhakathāvādavasena vuttaṃ<a name="V2.0002"></a>, apadāne pana tassa jātakkhaṇe pitarā koṭivīsadhanassa dinnattā ‘‘koḷivīso nāmā’’ti vuttaṃ. Vuttañhi tattha</p>



<p class="gatha1">‘‘Jātaputtassa me sutvā, pitu chando ayaṃ ahu;</p>



<p class="gathalast">Dadāmahaṃ kumārassa, vīsakoṭī anūnakā’’ti.</p>



<p class="unindented">Iminā pāḷinayena ‘‘koṭivīso’’ti vattabbe ‘‘cakkavāḷa’’ntiādīsu viya ṭakārassa ḷakāraṃ katvā <span class="bld">koḷivīso</span>ti vuttanti daṭṭhabbaṃ. <span class="bld">Añjanavaṇṇānī</span>ti añjanassa vaṇṇo viya vaṇṇo etesanti añjanavaṇṇāni. Lomāni jātāni hontīti sambandho. <span class="bld">So</span>ti soṇo. Ṭhapesi kirāti sambandho. <span class="bld">Tehī</span>ti asītisahassapurisehi. <span class="bld">Paṇṇasāla</span>nti paṇṇena chāditaṃ, tena ca parikkhittaṃ sālaṃ. <span class="bld">Uṇṇapāvāraṇa</span>nti uṇṇamayaṃ uttarāsaṅgaṃ. <span class="bld">Pādapuñchanika</span>nti pādaṃ puñchati sodheti anenāti pādapuñchaniyaṃ, tadeva pādapuñchanikaṃ. <span class="bld">Sabbevā</span>ti soṇena saha asītisahassapurisā eva. <span class="bld">Tassa cā</span>ti soṇassa ca. <span class="bld">Pubbayogo</span>ti pubbūpāyo.</p>



<p class="bodytext"><span class="bld">Asītigāmikasahassānī</span>ti ettha gāmesu vasantīti gāmikā, tesaṃ asītisahassāni asītigāmikasahassānīti atthaṃ dassento āha ‘‘tesū’’tiādi. Tattha ‘‘kulaputtāna’’nti iminā vasantyatthe pavattassa <a name="M0.0332"></a> ṇikapaccayassa sarūpaṃ dasseti. ‘‘Asītisahassānī’’ti iminā saddantaropi asītisahassasaddānaṃ samāsabhāvaṃ dasseti. <span class="bld">Kenacidevā</span>ti ettha ‘‘kenaci ivā’’ti padavibhāgaṃ katvā dakāro padasandhimatto, ivasaddo upamatthoti āha ‘‘kenaci karaṇīyena viyā’’ti. Atha vā ‘‘na panā’’tiādinā evaphalassa dassitattā ‘‘kenaci evā’’ti padacchedaṃ katvā evatthopi yujjatevāti daṭṭhabbaṃ. <span class="bld">Assā</span>ti bimbisārarañño. <span class="bld">Tassā</span>ti soṇassa. Dassanāya aññatra kiñci karaṇīyaṃ na atthīti yojanā. <span class="bld">Rājā</span>ti bimbisāro rājā, sannipātāpesīti sambandho. <span class="bld">Diṭṭhadhammike atthe</span>ti ettha diṭṭhadhammasaddo idhalokattho, ikasaddo hitatthe pavattoti āha ‘‘idhalokahite’’ti. ‘‘Amhāka’’nti iminā <span class="bld">‘‘so no bhagavā’’</span>ti ettha <span class="bld">no</span>saddo amhasaddakāriyoti dasseti. Amhākaṃ so bhagavāti yojanā. <span class="bld">Samparāyike</span>ti paralokahite.</p>



<p class="bodytext">‘‘Jānāpemī’’ti iminā <span class="bld">‘‘paṭivedemī’’</span>ti ettha vidadhātuyā ñāṇatthaṃ dasseti. <span class="bld">Paṭikāya nimujjitvā</span>ti ettha paṭikāsaddo aḍḍhendupāsāṇavācakoti āha ‘‘aḍḍhacandapāsāṇe’’ti. So hi paṭati aḍḍhabhāvaṃ gacchatīti <span class="bld">paṭikā</span>ti vuccati. Paṭikāsaddoyaṃ attharaṇavisesepi vattati. <span class="bld">Yassa</span> <a name="V2.0003"></a> <span class="bld">dānī</span>ti ettha yasaddassa visayaṃ dassento āha ‘‘tesaṃ hitakaraṇīyatthassā’’ti. Iminā ayaṃ yaṃsaddo na taṃsaddāpekkhoti dasseti. Atha vā <span class="bld">yassā</span>ti yo assa. Assa tesaṃ hitakaraṇīyatthassa yo kālo atthi, taṃ kālaṃ bhagavā jānātīti yojanā. <span class="bld">Tesa</span>nti asītigāmikasahassānaṃ. <span class="bld">Pacchāyāya</span>nti ettha pakāro paccantatthavācakoti āha ‘‘vihārapaccante chāyāya’’nti. <span class="bld">Sammanāharantī</span>ti saṃ punappunaṃ manasāgataṃ abhimukhaṃ harantīti atthaṃ dassento āha ‘‘punappunaṃ manasikarontī’’ti. ‘‘Pasādavasenā’’ti iminā ‘‘kodhavasenā’’tiādīni paṭikkhipati. ‘‘Puna visiṭṭhatara’’nti iminā <span class="bld">bhiyyoso mattāyā</span>ti nipātassa atthaṃ dasseti.</p>



<p class="subhead">Soṇassa pabbajjākathā</p>



<p class="bodytext"><a name="para243"></a><span class="paranum">243</span>. ‘‘Makkhito’’ti <a name="M0.0333"></a> iminā phurati vipphārati byāpetīti <span class="bld">phuṭo</span>ti vutte phuradhātuyā vipphāraṇaṃ nāma makkhitatthoti dasseti. <span class="bld">Yatthā</span>ti yasmiṃ ṭhāne. Iminā gāvo āhananti etthāti <span class="bld">gavāghātana</span>nti atthaṃ dassebhi. <span class="bld">Tantissare</span>ti tantiyā guṇassa sare. <span class="bld">Vādanakusalo</span>ti vādane kusalo. <span class="bld">Kharamucchitā</span>ti kharena mucchitā. ‘‘Sarasampannā’’ti iminā saro etissamatthīti <span class="bld">saravatī,</span> vīṇāti dasseti. <span class="bld">Kammaññā</span>ti ettha kammasaddato khamatthe ññapaccayoti āha ‘‘kammakkhamā’’ti. <span class="bld">Mandamucchanā</span>ti mandena mucchanā. <span class="bld">Same guṇe</span>ti ettha <span class="bld">samo</span> nāma majjhimo, <span class="bld">guṇo</span> nāma mukhyato vīṇāya jiyā, upacārato saroti āha ‘‘majjhime sare’’ti. <span class="bld">Vīriyasamatha</span>nti ettha vīriyañca samatho cāti atthaṃ paṭikkhipanto āha ‘‘vīriyasampayuttaṃ samatha’’nti. Iminā vīriyena sampayuttaṃ samathaṃ <span class="bld">vīriyasamatha</span>nti dasseti. ‘‘Vīriyaṃ samathena yojehī’’ti iminā vīriyena samathaṃ yojehīti atthopi dassitoti daṭṭhabbaṃ. <span class="bld">Indriyānañca samata</span>nti ettha saddhādīni pañcindriyāneva gahetabbāni, na aññānīti dassento āha ‘‘saddhādīnaṃ indriyāna’’nti. ‘‘Samabhāva’’nti iminā tāpaccayo bhāvatthe hotīti dasseti. <span class="bld">Tatthā</span>ti ‘‘indriyānaṃ samata’’ntipāṭhe, saddhādīsu indriyesu vā. <span class="bld">Tattha ca nimittaṃ gaṇhāhī</span>ti ettha bhāvenabhāvalakkhaṇe thapaccayo hotīti āha ‘‘tasmiṃ samathe satī’’ti. Ādāse sati mukhabimbena kattubhūtena uppajjitabbaṃ iva, tasmiṃ samathe sati yena nimittena kattubhūtena uppajjitabbanti yojanā. Samathassa nimittaṃ <span class="bld">samathanimittaṃ,</span> indriyānaṃ samabhāvo. Eseva nayo sesesupi. Samathanimittādīni cattāri ekasesena vā sāmaññaniddesena vā ‘‘nimitta’’nti vuccati.</p>



<p class="bodytext"><a name="para244"></a><span class="paranum">244</span>. <span class="bld">Aññaṃ</span> <a name="V2.0004"></a> <span class="bld">byākareyya</span>nti ettha aññaṃ byākaronto attānaṃ ‘‘arahā aha’’nti jānāpetīti āha ‘‘arahā aha’’nti jānāpeyya’’nti. <span class="bld">Cha ṭhānānī</span>ti ettha ṭhānasaddo kāraṇatthoti āha ‘‘cha kāraṇānī’’ti<a name="M0.0334"></a>. ‘‘Paṭivijjhitvā’’tiādinā <span class="bld">adhimutto</span>ti padassa adhippāyatthaṃ dasseti. Saddattho pana adhimuccatīti <span class="bld">adhimutto</span>ti daṭṭhabbo. Arahattaṃ vuccatīti sambandho. <span class="bld">Hī</span>ti vitthāro. <span class="bld">Asammohotī</span>ti ettha ākāratthavācako <span class="bld">iti</span>saddo pubbapadesupi yojetvā ‘‘nekkhamaṃ iti vuccatī’’tiādinā yojanā kātabbā.</p>



<p class="bodytext">‘‘Paṭivedharahita’’nti iminā <span class="bld">kevalaṃ saddhāmattaka</span>nti ettha mattasaddassa nivattetabbatthaṃ dasseti. <span class="bld">Paṭivedhapaññāyā</span>ti maggapaññāya. ‘‘Asammissa’’nti iminā kevalasaddassa asammissatthaṃ dasseti. <span class="bld">Paṭicaya</span>nti ettha paṭisaddo anupacchinnattho, cidhātu vaḍḍhanatthoti āha ‘‘punappunaṃ karaṇena vaḍḍhi’’nti, maggapaṭivedhena vītarāgattāyevāti sambandho. <span class="bld">Tanninnamānasoyevā</span>ti tasmiṃ phalasamāpattivihāre ninnamānaso eva.</p>



<p class="bodytext"><span class="bld">Lābhasakkārasiloka</span>nti ettha labhanaṃ <span class="bld">lābho,</span> suṭṭhu karaṇaṃ <span class="bld">sakkāro,</span> silokanaṃ vaṇṇabhaṇanaṃ <span class="bld">siloko,</span> lābho ca sakkāro ca siloko ca lābhasakkārasilokanti atthaṃ dassento āha ‘‘catupaccayalābhañcā’’tiādi. <span class="bld">Tesaṃyevā</span>ti catunnaṃ paccayānameva. ‘‘Sīlañca vatañcā’’ti iminā <span class="bld">sīlabbata</span>ntipadassa dvandavākyaṃ dasseti.</p>



<p class="bodytext"><span class="bld">Bhusa</span>saddassa kaliṅgaratthaṃ paṭikkhipanto āha ‘‘balavanto’’ti ‘‘khīṇāsavassā’’ti iminā <span class="bld">nevassā</span>ti ettha tasaddassa visayaṃ dasseti. ‘‘Gahetvā’’ti iminā <span class="bld">pariyādiyantī</span>ti ettha paripubbaāpubbadādhātuyā gahaṇatthaṃ dasseti. <span class="bld">Hī</span>ti saccaṃ. Kilesā karontīti sambandho. <span class="bld">Tesa</span>nti kilesānaṃ. <span class="bld">Āneñjappatta</span>nti ettha iñjanaṃ kampanaṃ iñjaṃ, na iñjaṃ aneñjaṃ, tameva āneñjaṃ, taṃ pattanti āneñjappattanti atthaṃ dassento āha ‘‘acalanappatta’’nti. <span class="bld">Vayañcā</span>ti <span class="bld">ca</span>saddo avuttasampiṇḍanatthoti āha ‘‘vayampi uppādampī’’ti.</p>



<p class="bodytext"><span class="bld">Upādānakkhayassā</span>ti ettha upādānakkhayaṃ adhimuttassāti dassento āha ‘‘upayogatthe sāmivacana’’nti. ‘‘Uppādañca vayañcā’’ti iminā <span class="bld">āyatanuppāda</span>nti <a name="M0.0335"></a> ettha uppādasaddena vayopi avinābhāvato gahetabboti dasseti. <span class="bld">Sammā</span>ti nipāto ñāyatthoti āha ‘‘hetunā nayenā’’ti. <span class="bld">Santacittassā</span>ti ettha santasaddassa khedādīsupi pavattattā idha nibbutatthe vattatīti āha ‘‘nibbutacittassā’’ti. <span class="bld">Anunayapaṭighehī</span>ti anu punappunaṃ ārammaṇe cittaṃ netīti <span class="bld">anunayo,</span> <a name="V2.0005"></a> rāgo, ārammaṇe paṭihaññatīti <span class="bld">paṭigho,</span> doso, anunayo ca paṭigho ca anunayapaṭighā, tehi. Iṭṭhe anunayo, aniṭṭhe paṭigho hotīti sambandho daṭṭhabbo.</p>



<p class="subhead">148. Diguṇādiupāhanapaṭikkhepakathā</p>



<p class="bodytext"><a name="para245"></a><span class="paranum">245</span>. <span class="bld">Aññaṃ byākarontī</span>ti ettha aññasaddo sabbanāmasuddhanāmavasena duvidho. Tesu idha suddhanāmaṃ, taṃ pana bāle ca dārake ca arahatte ca pavattati, idha pana arahatteti dassento āha ‘‘arahattaṃ byākarontī’’ti. <span class="bld">Yenā</span>ti sabhāvena. <span class="bld">Arahāti ñāyatī</span>ti arahāiti attho ñāyati. <span class="bld">So</span>ti sabhāvo. <span class="bld">Suttavaṇṇanātoyevā</span>ti aṅguttaraṭṭhakathāto eva. <span class="bld">Na upanīto</span>ti na upari nīto. <span class="bld">Ekacce moghapurisā</span>ti ekaccesaddo aññepariyāyo, moghasaddo tucchavevacanoti āha ‘‘aññe pana tucchapurisā’’ti. ‘‘Hasamānā viyā’’ti iminā <span class="bld">hasamānakaṃ maññe</span>ti ettha maññesaddo viyatthoti dasseti. <span class="bld">Asantamevā</span>ti avijjamānaṃyeva. <span class="bld">Ekapalāsika</span>nti ettha palāsasaddo paṇṇavācako. Paṭalaṃ nāma paṇṇaṃ viya hoti, tasmā ‘‘ekapaṭala’’nti vuttaṃ. <span class="bld">Asītisakaṭavāhe</span>ti ettha asīti padaṃ sakaṭapadena sambandhaṃ katvā asītisakaṭehi vahitabbeti attho daṭṭhabbo. ‘‘Dve sakaṭabhārā eko vāho’’ti iminā vāhānaṃ cattālīsabhāvaṃ dasseti. <span class="bld">Sattahatthikañca anīka</span>nti ettha anīkassa sarūpaṃ dassento āha ‘‘cha hatthiniyo cā’’tiādi. Sattannaṃ hatthīnaṃ samūho <span class="bld">sattahatthikaṃ</span>. Sattaanīkattā ekūnapaññāsahatthino honti. Tesu satta hatthino, dvācattālīsa <a name="M0.0336"></a> hatthiniyo honti. <span class="bld">Dviguṇā</span>ti ettha guṇasaddo paṭalatthoti āha ‘‘dvipaṭalā’’ti. <span class="bld">Guṇaṅguṇūpāhanā</span>ti ettha dviguṇatiguṇānaṃ visuṃ gahitattā pārisesato guṇaṅguṇabhāvaṃ dassento āha ‘‘catupaṭalato paṭṭhāya vuccatī’’ti. <span class="bld">Guṇaṅguṇūpāhanā</span>ti paṭalapaṭalā upāhanā, bahupaṭalā upāhanāti attho. Ukārena saha yojetvā gakāro sajjhāyitabbo ca likhitabbo ca. Idāni potthakesu pana ukāro na dissati.</p>



<p class="subhead">149. Sabbanīlikādipaṭikkhepakathā</p>



<p class="bodytext"><a name="para246"></a><span class="paranum">246</span>. <span class="bld">Sabbāva nīlikā</span>ti sabbāva upāhanāyo nīlikā, sabbaṭṭhānesu nīlametāsanti <span class="bld">sabbanīlikā</span>tipi kātabbo. <span class="bld">Tattha cā</span>ti tesu nīlikādīsu ca. Ummārapupphassa vaṇṇo viya vaṇṇo etissāti <span class="bld">ummārapupphavaṇṇā</span>. Evaṃ sesesupi. <span class="bld">Addāriṭṭhakavaṇṇā</span>ti ettha <span class="bld">addo</span>ti allo. <span class="bld">Ariṭṭho</span>ti pheṇilarukkho vā kāko vā, tasmā addo allo ariṭṭho pheṇilarukkho, kāko vāti addāriṭṭho, tadeva addāriṭṭhako, addāriṭṭhakassa vaṇṇo viya vaṇṇo etissāti addāriṭṭhakavaṇṇā<a name="V2.0006"></a>. <span class="bld">Etāsū</span>ti sabbanīlikādīsu. <span class="bld">Puñchitvā</span>ti parimajjitvā. <span class="bld">Appamattakenāpī</span>ti <span class="bld">pi</span>saddo sambhāvane. Sabbanīlādike bhinne kā nāma kathāti attho.</p>



<p class="bodytext">‘‘Yāsaṃ vaddhāyeva nīlā’’ti iminā nīlakā vaddhikā etāsanti <span class="bld">nīlakavaddhikā</span>ti chaṭṭhībāhiratthasamāsaṃ dasseti. <span class="bld">Vaddhikā</span>ti ca naddhi. Sā hi upāhanatalato vaddhayatīti vaddhikāti ca upāhanatalaṃ bandhati imāyāti vaddhikāti ca vuccati. <span class="bld">Sabbatthā</span>ti sabbesu pītakavaddhikādīsu. <span class="bld">Etāyopī</span>ti nīlakavaddhikādikā upāhanāyopi. <span class="bld">Tale</span>ti upāhanāya tale. ‘‘Khallakaṃ bandhitvā’’ti iminā khallakena bandhitabbāti <span class="bld">khallakabaddhā</span>ti vacanatthaṃ dasseti. <span class="bld">Yonakaupāhanā</span>ti yonakajātīnaṃ manussānaṃ upāhanā. <span class="bld">Paliguṇṭhetvā</span>ti parisamantato veṭhetvā. ‘‘Upari…pe… jaṅgha’’nti iminā puṭabaddhato visesaṃ dasseti. <span class="bld">Tūlapicunā</span>ti tūlasaṅkhātena picunā. ‘‘Tittirapattasadisā’’ti iminā tittirassa <a name="M0.0337"></a> pattaṃ viya <span class="bld">tittirapattikā</span>ti vacanatthaṃ dasseti. <span class="bld">Tittiro</span>ti ca eko sakuṇaviseso. <span class="bld">Kaṇṇikaṭṭhāne</span>ti dvinnaṃ vaddhikānaṃ ekato samāgamaṭṭhāne. ‘‘Meṇḍa…pe… katā’’ti iminā meṇḍassa visāṇena sadisā vaddhikā etāsanti <span class="bld">meṇḍavisāṇavaddhikā</span>ti vacanatthaṃ dasseti. <span class="bld">Tathevā</span>ti yathā meṇḍaajasiṅgasaṇṭhāne vaddhe yojetvā katā, tathevāti attho. ‘‘Vicchikā…pe… katā’’ti iminā vicchikāya aḷo <span class="bld">vicchikāḷo,</span> so viya vaddhikā etāsanti <span class="bld">vicchikāḷikā</span>ti vacanatthaṃ dasseti. Aḷasaddo ‘‘aḷacchinno’’tiādīsu (mahāva. 119) aṅguṭṭhavācako, idha pana naṅguṭṭhavācako, tasmā vuttaṃ ‘‘naṅguṭṭhasaṇṭhāne’’ti. <span class="bld">Talesū</span>ti upāhanāya talesu. ‘‘Mora…pe… sibbikā’’ti iminā morapiñchehi parisamantato, parikkhipitvā vā sibbitā <span class="bld">morapiñchaparisibbitā</span>ti vacanatthaṃ dasseti. <span class="bld">Citrā upāhanāyo</span>ti ettha citrasaddo vicitratthoti āha ‘‘vicitrā’’ti. <span class="bld">Etāsū</span>ti khallakabaddhādīsu. <span class="bld">Vaḷañjetabbā</span>ti paribhuñjitabbā. Vaḷaji paribhogeti dhātupāṭho (saddanītidhātumālāyaṃ 15 jakārantadhātu). Tālujo tatiyo. <span class="bld">Tesu panā</span>ti khallakādīsu pana. <span class="bld">Sati</span> santesūti yojanā. Sīhacammena parikkhipitabbāti <span class="bld">sīhacammaparikkhatā</span>ti vacanatthaṃ dassento āha ‘‘pariyantesū’’tiādi. <span class="bld">Pakkhibiḷālo</span>ti tuliyo. So hi pakkhayuttattā ca biḷālamukhasadisamukhattā ca pakkhibiḷāloti vuccati. Iminā <span class="bld">luvakacammaparikkhatā</span>ti ettha luvakasaddo pakkhibiḷālapariyāyoti dasseti. ‘‘Ulūkacammaparikkhatā’’tipi pāṭho. <span class="bld">Etāsupī</span>ti sīhacammaparikkhatādīsupi. Yā kāci upāhanāyoti sambandho.</p>



<p class="bodytext"><a name="para247"></a><span class="paranum">247</span>. <span class="bld">Omukka</span>nti ettha avatyūpasaggassa viyogatthaṃ dassento āha ‘‘paṭimuñcitvā apanīta’’nti. Purāṇaṃ guṇaṅguṇūpāhananti attho.</p>



<p class="subhead">151. Ajjhārāme upāhanapaṭikkhepakathā</p>



<p class="bodytext"><a name="para248"></a><span class="paranum">248</span>. ‘‘Yena <a name="V2.0007"></a> sippenā’’tiādinā abhi adhikaṃ jīvanti anenāti <span class="bld">abhijīvanaṃ,</span> kiṃtaṃ? Sippanti atthaṃ dasseti. <span class="bld">Tassā</span>ti sippassa<a name="M0.0338"></a>. <span class="bld">Idhā</span>ti imasmiṃ sāsane. Yaṃsaddo vacanavipallāsoti āha ‘‘ye tumhe’’ti. <span class="bld">Hī</span>ti saccaṃ. <span class="bld">Yaṃnipāto</span>ti yaṃiti nipāto yadisaddassa atthe pavattatīti yojanā. <span class="bld">Ācariyā evā</span>ti evasaddena ācariyamattabhāvaṃ paṭikkhipati. <span class="bld">Hī</span>ti saccaṃ. <span class="bld">So</span>ti avassiko. <span class="bld">Ta</span>nti chabbassaṃ. <span class="bld">Nissāya vacchatī</span>ti avassikassa catuvassakāle chabbassassa dasavassikattā taṃ nissāya vasati. Upajjhāyamattaṃ dassento āha ‘‘upajjhāyassā’’tiādi. <span class="bld">Mahantatarā</span>ti attano vuḍḍhatarā. Upajjhāyassa mattaṃ pamāṇametesanti <span class="bld">upajjhāyamattā</span>.</p>



<p class="bodytext"><a name="para249"></a><span class="paranum">249</span>. Pādato nikkhantena khīlasadisena maṃsena pavatto ābādho <span class="bld">pādakhīlābādho</span>ti vacanatthaṃ dassento āha ‘‘pādato’’tiādi. Pādato nikkhantanti sambandho.</p>



<p class="bodytext"><a name="para251"></a><span class="paranum">251</span>. <span class="bld">Tiṇapādukā</span>tiādīsu tiṇena katā pādukā tiṇapādukāti vacanatthādiṃ dassento āha ‘‘yena kenaci tiṇenā’’tiādi. Taṃ suviññeyyameva. ‘‘Bhūmiyaṃ suppatiṭṭhitāti’’ādinā na saṅkamitabbāti <span class="bld">asaṅkamanīyā</span>ti atthaṃ dasseti.</p>



<p class="bodytext"><a name="para252"></a><span class="paranum">252</span>. <span class="bld">Aṅgajātenevā</span>ti attano aṅgajātena eva. <span class="bld">Aṅgajāta</span>nti gāvīnaṃ aṅgajātaṃ. <span class="bld">Ogāhetvā</span>ti ettha otyūpasaggo daḷhatthoti āha ‘‘daḷhaṃ gahetvā’’ti.</p>



<p class="subhead">153. Yānādipaṭikkhepakathā</p>



<p class="bodytext"><a name="para253"></a><span class="paranum">253</span>. <span class="bld">Itthiyuttenā</span>ti ettha rūḷīvasena dhenupi itthī nāmāti āha ‘‘dhenuyuttenā’’ti. <span class="bld">Purisantarenā</span>ti ettha puriso eva antaro añño etthāti <span class="bld">purisantaraṃ</span> yānaṃ. Purisantaro nāma atthato sārathīti āha ‘‘purisasārathinā’’ti, yānenāti yojanā. <span class="bld">Gaṅgāmahiyāyā</span>ti ettha gaṅgā ca mahī ca gaṅgāmahī, tattha kīḷikā gaṅgāmahiyāti atthaṃ dassento āha ‘‘gaṅgāmahīkīḷikāyā’’ti. Tattha hi itthipurisā yānehi udakakīḷaṃ kīḷanti. <span class="bld">Purisayuttaṃ</span> <a name="M0.0339"></a> <span class="bld">hatthavaṭṭaka</span>nti ettha ‘‘anujānāmi bhikkhave purisayuttañca hatthavaṭṭakañcā’’ti dassento āha ‘‘etthā’’tiādi. Tattha <span class="bld">purisayutta</span>nti purisena yujjitabbanti purisayuttaṃ yānaṃ. <span class="bld">Hatthavaṭṭaka</span>nti hatthena <a name="V2.0008"></a> vaṭṭetabbanti hatthavaṭṭakaṃ yānaṃ. <span class="bld">Yānugghātenā</span>ti yānassa ullaṅghitvā gamanena. Hanadhātu hi gatyattho. Tamatthaṃ dassento āha ‘‘yānaṃ abhiruhantassā’’tiādi. ‘‘Tappaccayā’’ti iminā yānugghātenāti ettha hetvatthe karaṇavacananti dasseti. <span class="bld">Pīṭhakasivikanti</span> pīṭhena saha kataṃ sivikaṃ. <span class="bld">Paṭapoṭalika</span>nti paṭamayaṃ poṭalikaṃ.</p>



<p class="subhead">154. Uccāsayanamahāsayanapaṭikkhepakathā</p>



<p class="bodytext"><a name="para254"></a><span class="paranum">254</span>. Uccaṃ āsayanaṃ <span class="bld">uccāsayanaṃ</span>. Mahantaṃ āsayanaṃ <span class="bld">mahāsayanaṃ</span>. Āsandiādīsu evaṃ vinicchayo veditabboti yojanā. <span class="bld">Pamāṇātikkantāsana</span>nti dīghāsanaṃ. Tañhi āgamma sadati nisīdatīti ettha, āyataṃ vā suṭṭhuṃ dadātīti <span class="bld">āsandī</span>ti vuccati. <span class="bld">Vāḷarūpānī</span>ti sīhabyagghādivāḷarūpāni. Pādesu vāḷarūpāni paricchinditvā aṅkīyati lakkhīyatīti <span class="bld">pallaṅko. Gonako</span>ti gavati dīghalomehi uggacchati etthāti gonako. <span class="bld">Kojavo</span>ti kuyaṃ bhūmiyaṃ javati gacchatīti kojavo. <span class="bld">Tassā</span>ti gonakassa. Lomāni caturaṅgulādhikāni honti kirāti yojanā. <span class="bld">Vānacitrauṇṇāmayattharaṇo</span>ti vānena sibbanena sañjātaṃ citrarūpametthāti vānacitraṃ, uṇṇāya nibbatto <span class="bld">uṇṇāmayo,</span> soyeva attharaṇo uṇṇāmayattharaṇo, vānacitrañca taṃ uṇṇāmayattharaṇo ceti vānacitrauṇṇāmayattharaṇo. <span class="bld">Setattharaṇo</span>ti setatthikehi sevīyatīti soto, soyeva attharaṇo setattharaṇo. Iminā atthena paṭati setabhāvaṃ gacchatīti <span class="bld">paṭikā</span>ti kātabbaṃ. Paṭikāsaddoyaṃ aḍḍhendupāsāṇepi pavattati. <span class="bld">Ghanapupphako</span>ti ghanaṃ kathinaṃ pupphametthāti ghanapupphako. Iminā ghanapupphasaṅkhātaṃ paṭalamettha atthīti <span class="bld">paṭalikā</span>ti dasseti. <span class="bld">So</span>ti attharaṇo. <span class="bld">Āmalakapaṭo</span>ti āmalakapupphaṃ dassetvā kato paṭo. <span class="bld">Tūlikā</span>ti tūlaṃ pūretvā <a name="M0.0340"></a> katā tūlikā. <span class="bld">Vikatikā</span>ti sīhabyagghādirūpehi (dī. ni. aṭṭha. 1.15) vicittākārena karīyatīti vikatikā. <span class="bld">Dīghanikāyaṭṭhakathāyaṃ ‘‘uddalomī</span>ti ubhatodasaṃ uṇṇāmayattharaṇaṃ. <span class="bld">Ekantalomī</span>ti ekatodasaṃ uṇṇāmayattharaṇa’’nti vuttaṃ. Idha pana <span class="bld">‘‘uddalomī</span>ti ekato uggatalomaṃ uṇṇāmayattharaṇaṃ, <span class="bld">ekantalomī</span>ti ubhato uggatalomaṃ uṇṇāmayattharaṇa’’nti vuttaṃ. Tasmā dve aṭṭhakathāyo aññamaññaṃ visadisā honti. Ettha dīghanikāyaṭṭhakathānayena vacanatthaṃ karissāmi. Uṭṭhitaṃ dvīhi pakkhehi, dvīsu vā dasāsaṅkhātaṃ lomametthāti <span class="bld">uddalomī</span>. Niggahitāgamaṃ katvā ‘‘undalomī’’tipi pāṭho, ayamevattho. Ekasmiṃ ante dasāsaṅkhātaṃ lomametthāti <span class="bld">ekantalomī</span>ti. <span class="bld">Koseyyakaṭṭissamaya</span>nti ettha <span class="bld">koseyya</span>nti kosiyasuttaṃ. <span class="bld">Kaṭṭissa</span>nti kaṭṭissanāmakaṃ vākaṃ. Iminā koseyyañca kaṭṭissañca <span class="bld">kaṭṭissānī</span>ti virūpekasesaṃ katvā kaṭṭissehi <a name="V2.0009"></a> pakataṃ attharaṇaṃ kaṭṭissanti atthaṃ dasseti. <span class="bld">Suddhakoseyya</span>nti ratanaaparisibbitaṃ suddhakoseyyaṃ. Iminā suddhakaṭṭissampi vaṭṭatīti dasseti.</p>



<p class="bodytext">Soḷasa nāṭakitthiyo ṭhatvā naccaṃ karonti etthāti <span class="bld">kuttaka</span>nti atthaṃ dassento āha ‘‘soḷasanna’’ntiādi. <span class="bld">Ajinacammehī</span>ti ajinamigacammehi, kataiti sambandho. <span class="bld">Paveṇī</span>ti dupaṭṭatipaṭṭādīhi paraṃparavasena katattā ‘‘paveṇī’’ti vuccati. Ajinacammāni hi sukhumatarāni, tasmā dupaṭṭatipaṭṭādīni katvā paveṇivasena katāni. Tasmā vuttaṃ ‘‘ajinapaveṇī’’ti. ‘‘Kadalimigacammaṃ nāmā’’ti iminā tassa cammaṃ kadalimigaiti gahetabbaṃ uttarapadalopavasena vā upacārena vāti dasseti. <span class="bld">Pavara</span>saddo uttamatthoti āha ‘‘uttamapaccattharaṇa’’nti. <span class="bld">Ta</span>nti kadalimigapavarapaccattharaṇaṃ. <span class="bld">Sauttaracchada</span>nti ettha sakāro sahasaddakāriyoti dassento āha ‘‘saha uttaracchadenā’’ti. ‘‘Uparī’’ti iminā uttarasaddassa seṭṭhādayo nivatteti. ‘‘Saddhi’’nti iminā sahasaddassa tulyatthaṃ nivatteti. ‘‘Seta…pe… na vaṭṭatī’’ti iminā rattavitānaṃ heṭṭhā kappiyapaccattharaṇe satipi na vaṭṭatīti dasseti<a name="M0.0341"></a>. Kasmā? Rattavitānassa akappiyattā. <span class="bld">Ubhatolohitakūpadhāna</span>nti ettha ubhasarūpaṃ dassetuṃ vuttaṃ ‘‘sīsūpadhānañca pādūpadhānañcā’’ti. Sīso upagantvā tiṭṭhati etthāti <span class="bld">upadhānaṃ,</span> upa bhusaṃ vā sukhaṃ dhāretīti <span class="bld">upadhānaṃ,</span> bibbohanaṃ. Sace pamāṇayuttaṃ, taṃ upadhānaṃ vaṭṭatīti yojanā.</p>



<p class="subhead">155. Sabbacammapaṭikkhepādikathā</p>



<p class="bodytext"><a name="para255"></a><span class="paranum">255</span>. <span class="bld">Dīpipotako</span>ti dīpipoto viyāti dīpipotako vaccho. <span class="bld">Bhittidaṇḍakādīsū</span>ti bhittisambandhesu daṇḍakādīsu. Ādisaddena bhittithambhādayo saṅgaṇhāti.</p>



<p class="bodytext"><a name="para256"></a><span class="paranum">256</span>. Yo na sakkoti anupāhano gāmaṃ pavisituṃ, so gilāno nāmāti yojanā.</p>



<p class="subhead">157. Soṇakuṭikaṇṇavatthukathā</p>



<p class="bodytext"><a name="para257"></a><span class="paranum">257</span>. <span class="bld">Etenā</span>ti ‘‘kuraraghare’’ti pāṭhena. <span class="bld">Assā</span>ti mahākaccānassa. <span class="bld">Papātanāmake</span>ti yasmā mahātaṭo ettha atthi, tasmā papātanāmako hoti. <span class="bld">Etenā</span>ti ‘‘papātake pabbate’’ti pāṭhena. <span class="bld">Assā</span>ti mahākaccānassa. Koṭiagghanakaṃ piḷandhanaṃ kaṇṇe etassatthīti <span class="bld">kuṭikaṇṇo</span>ti vacanatthaṃ dassento āha ‘‘koṭiagghanakaṃ panā’’tiādi. Piḷandhati anenāti <span class="bld">piḷandhanaṃ,</span> alaṅkāro<a name="V2.0010"></a>. Dantajo catutthakkharo. ‘‘Pasādajanaka’’nti iminā pasādaṃ janetīti <span class="bld">pāsādiko</span>ti vacanatthaṃ dasseti. <span class="bld">Pasādanīya</span>nti pasāditabbaṃ, pasādituṃ arahanti attho. <span class="bld">Atthavacana</span>nti attho vuccati anenāti atthavacanaṃ. Pāḷiyaṃ idāni potthakesu ‘‘pasādanīya’’nti pāṭho natthi. ‘‘Pāsādika’’ntipadassa pubbe ‘‘dassanīya’’nti pāṭhoyeva atthi. <span class="bld">Uttamadamathasamatha</span>ntiettha damathasaddassa ñāṇatthañca indriyasaṃvaratthañca samathasaddassa samādhatthañca cittūpasamatthañca dassento āha ‘‘uttamaṃ damathañcā’’tiādi. Casaddena dvandavākyaṃ dasseti. <span class="bld">Visūkāyikavipphanditāna</span>nti visūkāya paṭipakkhāya pavattānaṃ diṭṭhicittasaṅkhātānaṃ vividhacalanānaṃ. ‘‘Vīriyindriya’’nti iminā <span class="bld">yatindriya</span>nti ettha <span class="bld">yata</span>saddo vīriyavācakoti <a name="M0.0342"></a> dasseti. <span class="bld">Nāga</span>nti ettha natthi āgu pāpametassāti nāgoti vacanatthaṃ dassento āha ‘‘āguvirahita’’nti kiṃ divasato paṭṭhāyāti āha ‘‘mama pabbajjādivasato paṭṭhāyā’’ti. Kaṇhā mattikā uttari etthāti <span class="bld">kaṇhuttarā</span>ti atthaṃ dassento āha ‘‘kaṇhamattikuttarā’’ti. ‘‘Uparī’’ti iminā uttarasaddassa atthaṃ dasseti. ‘‘Gunnaṃ khurehī’’ti iminā gunnaṃ khurakaṇṭakasadisattā <span class="bld">gokaṇṭakā</span> nāmāti dasseti. Te gokaṇṭake rakkhitunti sambandho. Evaṃ kharā bhūmi hotīti yojanā. <span class="bld">Etehī</span>ti eragūādīhi catūhi tiṇehi. <span class="bld">Ta</span>nti eragūtiṇaṃ. <span class="bld">Tenā</span>ti moragūtiṇena. Jantussa vaṇṇoti sambandho. <span class="bld">Senāsanaṃ paññapesī</span>ti ettha kiṃ nāma senāsanaṃ paññapesīti āha ‘‘bhisiṃ vā kaṭasārakaṃ vā paññapesī’’ti. Paññapetvā ca pana soṇassa ārocesi. Kiṃ ārocesīti āha ‘‘āvuso’’tiādi. Satthā vasitukāmoti sambandho.</p>



<p class="bodytext"><a name="para258"></a><span class="paranum">258</span>. ‘‘Tassa soṇassā’’ti iminā <span class="bld">paṭibhātu ta</span>nti ettha ‘‘ta’’ntipadaṃ sāmyatthe upayogavacananti dasseti. <span class="bld">Ta</span>nti tava. <span class="bld">Aṭṭhakavaggikānī</span>ti aṭṭhapamāṇo, aṭṭhasamūho vā vaggo etesanti aṭṭhakavaggikāni. Kāmasuttādīni (su. ni. 772 ādayo) soḷasa suttāni. <span class="bld">Yo</span>ti puggalo, samannāgatoti sambandho. <span class="bld">Ariyopī</span>ti pisaddo na kevalaṃ sucisamannāgatoyeva pāpe na ramati, atha kho ariyopīti dasseti. ‘‘Paṭibhātu ta’’nti pāṭhato yāva ‘‘sucīti vutta’’nti pāṭhā kesuciyeva aṭṭhakathāpotthakesu atthi. <span class="bld">Ayaṃ khvassā</span>ti ettha <span class="bld">assa</span>saddo ākhyātoti āha ‘‘bhaveyyā’’ti. <span class="bld">Paridassesī</span>ti pañca varāni paricchinditvā dassesi. Yaṃ vacanaṃ me upajjhāyo jānāpeti, tassa vacanassa ayaṃ kālo bhaveyyāti yojanā.</p>



<p class="bodytext"><a name="para259"></a><span class="paranum">259</span>. <span class="bld">Vinayadharapañcamenā</span>ti ettha upajjhāyapañcamenāti atthaṃ paṭikkhipanto āha ‘‘anussāvanācariyapañcamenā’’ti. <span class="bld">Upāhanakosako</span>ti upāhanāya pakkhipanokāso kosako. Eḷakacammaajacammesu akappiyaṃ nāma natthi. Migacamme pana kiñci vaṭṭati, na kiñci vaṭṭati<a name="V2.0011"></a><a name="M0.0343"></a>. Taṃ vibhajitvā dassento āha ‘‘migacamme’’tiādi. <span class="bld">Etesaṃyevā</span>ti eṇimigādīnaṃ channameva. <span class="bld">Aññesaṃ panā</span>ti chahi migehi avasesānaṃ pana. Tesaṃ cammaṃ na vaṭṭatīti sambandho.</p>



<p class="bodytext">Gāthāyaṃ makkaṭo ca kāḷasīho ca sarabho ca kadalimigo ca keci ye vāḷamigā atthi, te cāti yojanā. <span class="bld">Tesa</span>nti makkaṭādīnaṃ.</p>



<p class="bodytext"><span class="bld">Tatthā</span>ti gāthāya, makkaṭādīsu vā. ‘‘Sīhabyagghaacchataracchā’’ti iminā vāḷamigānaṃ sarūpaṃ dasseti. Ettakāyeva vāḷamigāti āha ‘‘na kevala’’ntiādi. <span class="bld">Etesaṃyevā</span>ti sīhabyagghaacchataracchānameva. Na cammaṃ na vaṭṭatīti sambandho. <span class="bld">Yesa</span>nti channaṃ eṇimigādīnaṃ. <span class="bld">Te</span>ti cha eṇimigādike. <span class="bld">Hi</span> saccaṃ sabbesaṃ etesaṃ vāḷamigānaṃ cammaṃ na vaṭṭatīti yojanā. <span class="bld">Āharitvā vā na dinna</span>nti āharitvā vā hatthe vā pādamūle vā ṭhapetvā na dinnaṃ. ‘‘Gaṇanaṃ na upetī’’ti iminā gaṇanaṃ upagacchatīti <span class="bld">gaṇanūpaga</span>nti atthaṃ dasseti. <span class="bld">Adhiṭṭhitañcā</span>ti adhiṭṭhitaṃ pana. <span class="bld">Yadā</span>ti yasmiṃ kāle. <span class="bld">Tato</span>ti kālato.</p>



<p class="centered">Iti cammakkhandhakavaṇṇanāya yojanā samattā.</p>



<p class="title">6. Bhesajjakkhandhakaṃ</p>



<p class="subhead">160. Pañcabhesajjādikathā</p>



<p class="bodytext"><a name="para260"></a><span class="paranum">260</span>. Bhesajjakkhandhake saradakāle uppanno <span class="bld">sāradiko</span>ti atthaṃ dassento āha ‘‘saradakāle uppannenā’’ti. ‘‘Pittābādhenā’’ti iminā ābādhassa sarūpaṃ dasseti. Pittābādhassa kāraṇaṃ vitthārento āha ‘‘tasmiṃ hī’’tiādi. <span class="bld">Tenā</span>ti hetunā. <span class="bld">Tesa</span>nti bhikkhūnaṃ. <span class="bld">Koṭṭhabbhantaragata</span>nti koṭṭhassa abbhantaraṃ gataṃ. Antassa anto pavisanaṃ hotīti adhippāyo. <span class="bld">Āhārattha</span>nti āhārassa kiccaṃ, āhārena vā kattabbaṃ kiccaṃ.</p>



<p class="bodytext"><a name="para261"></a><span class="paranum">261</span>. <span class="bld">Nacchādentī</span>ti tāni bhesajjāni bhojanāni nacchādenti. Kasmā? Bhojanānaṃ ajīraṇattā<a name="V2.0012"></a>. Iti imamatthaṃ dassento āha ‘‘na <a name="M0.0344"></a> jīrantī’’ti. Nacchādattā na vātarogaṃ paṭippassambhetuṃ sakkonti. Ettha ca ‘‘na jīrantī’’ti iminā nacchādanassa kāraṇaṃ dasseti. ‘‘Na vāta…pe… sakkontī’’ti iminā tasseva phalaṃ dassetīti daṭṭhabbaṃ. ‘‘Siniddhānī’’ti iminā sinihantīti <span class="bld">senehikānī</span>ti atthaṃ dasseti. <span class="bld">Bhattacchannakenā</span>ti ettha bhattassa acchannakaṃ nāma bhattassa arocikaṃ bhattassa ruciyā anuppādakanti āha ‘‘bhattārocakenā’’ti.</p>



<p class="bodytext"><a name="para262"></a><span class="paranum">262</span>. <span class="bld">Acchavasa</span>ntiādīsu vinicchayo veditabboti yojanā. Pāḷiyaṃ ‘‘paṭiggahitaṃ nippakkaṃ saṃsaṭṭha’’nti padānaṃ kiriyāvisesanaṃ katvā ‘‘paribhuñjitu’’nti padena sambandhitabbabhāvaṃ dassetuṃ vuttaṃ ‘‘kāle paṭiggahitanti ādīsū’’tiādi. <span class="bld">Telaparibhogena paribhuñjitu</span>nti ettha kittakaṃ kālaṃ telaparibhogena paribhuñjitabbanti āha ‘‘sattāhakāla’’nti.</p>



<p class="subhead">161. Mūlādibhesajjakathā</p>



<p class="bodytext"><a name="para263"></a><span class="paranum">263</span>. <span class="bld">Mūlabhesajjādivinicchayopī</span>ti pisaddo acchavasantiādīsu vinicchayaṃ apekkhati. <span class="bld">Idhā</span>ti bhesajjakkhandhake. <span class="bld">Yaṃ ya</span>nti vinicchayaṃ. <span class="bld">Pisanasilā</span>ti pisati etthāti <span class="bld">pisanā,</span> sāyeva silāti pisanasilā. Iminā acalaṃ hutvā nisīdatīti <span class="bld">nisado</span>ti atthaṃ dasseti. <span class="bld">Pisanapotako</span>ti pisati anenāti pisano, soyeva potakoti pisanapotako, iminā nisadato potakoti <span class="bld">nisadapotako</span>ti atthaṃ dasseti. <span class="bld">Hiṅgujātiyo</span>ti hiṅgukulāni.</p>



<p class="bodytext"><span class="bld">Sāmudda</span>nti ettha samudde santiṭṭhatīti sāmuddanti vacanatthaṃ dassento āha ‘‘samuddatīre’’tiādi. ‘‘Tīre’’ti iminā samuddeti ettha sattamīvibhattiyā samīpatthe pavattabhāvaṃ dasseti. <span class="bld">Pakatiloṇa</span>nti sabhāvaloṇaṃ, na dabbasambhārehi saddhiṃ pacitanti attho. ‘‘Pabbate uṭṭhahatī’’ti iminā sindhunāmake pabbate uṭṭhahatīti <span class="bld">sindhava</span>nti atthaṃ dasseti. Ubbito bhūmito īrati uggacchatīti <span class="bld">ubbira</span>nti vacanatthaṃ dassento <a name="M0.0345"></a> āha ‘‘bhūmito aṅkuraṃ uṭṭhahatī’’ti. Iminā aṭṭhakathānayena oṭṭhajo tatiyakkharoyeva yujjati, potthakesu pana catutthakkharoyeva dissati. ‘‘Ubbhida’’ntipi pāṭho. <span class="bld">Bila</span>nti koṭṭhāso. Tasmā dabbasambhārehi bilehi saddhiṃ pacitaṃ bilanti atthaṃ dassento āha ‘‘dabbasambhārehi saddhiṃ pacita’’nti. Abhidhāne pana (abhidhāne 461 gāthāyaṃ) ‘‘bilāla’’nti pāṭho atthi. <span class="bld">Ta</span>nti bilaṃ.</p>



<p class="bodytext"><a name="para264"></a><span class="paranum">264</span>. Assādīnaṃ <a name="V2.0013"></a> kāyagandho viya kassaci kāyagandho hotīti yojanā. <span class="bld">Tassāpī</span>ti bhikkhunopi. Pisaddena kaṇḍuvābādhabhikkhuādayopi sampiṇḍeti. Chakaṇasaddassa assādīnaṃ malepi pavattanato vuttaṃ ‘‘gomaya’’nti. <span class="bld">Pākatikacuṇṇampī</span>ti apakkarajanacuṇṇampi. <span class="bld">Etampī</span>ti pākatikacuṇṇampi.</p>



<p class="bodytext"><span class="bld">Ta</span>nti āmakamaṃsaṃ, na khādīti sambandho. <span class="bld">Ta</span>nti āmakalohitaṃ vā, na pivīti sambandho. <span class="bld">Amanusso</span>ti manussasadiso bhūto. <span class="bld">Ta</span>nti āmakamaṃsalohitaṃ.</p>



<p class="bodytext"><a name="para265"></a><span class="paranum">265</span>. <span class="bld">‘‘Añjana’’</span>nti nāmaṃ sāmaññanti āha ‘‘añjananti sabbasaṅgāhakavacanameta’’nti. <span class="bld">Sabbasaṅgāhakavacana</span>nti sabbesaṃ añjanānaṃ saṅgāhakavacanaṃ. <span class="bld">Eta</span>nti ‘‘añjana’’nti etaṃ vacanaṃ. Añjati cakkhuṃ makkheti anenāti <span class="bld">añjanaṃ,</span> añjati cakkhuṃ byattaṃ karotīti vā <span class="bld">añjanaṃ,</span> tālujo tatiyakkharo. <span class="bld">Kapalla</span>nti kapalle pavattaṃ. Kapālañhi dīpasikhāya upari nikujjitvā tattha pavattaṃ masi ‘‘kapalla’’nti vuccati. Tamatthaṃ dassento āha ‘‘dīpasikhato gahitamasī’’ti. <span class="bld">Añjanūpapisanehī</span>ti ettha añjanehi saddhiṃ upanetuṃ pisitabbanti añjanūpapisananti vacanatthaṃ dassento āha ‘‘añjanena saddhiṃ ekato pisitehī’’ti. ‘‘Ekato’’ti iminā ‘‘saddhi’’nti padasseva atthaṃ dasseti. <span class="bld">Hī</span>ti saccaṃ. Yaṃkiñci añjanūpapisanaṃ cuṇṇaṃ na na vaṭṭatīti yojanā. Atha vā na vaṭṭati na hoti, vaṭṭatiyevāti yojanā. Imasmiṃ naye ‘‘na vaṭṭatī’’ti ākhyātapadaṃ kiriyāntarāpekkhattā kattā hoti. Ākhyātesupi hi kattuttañca kammattañca labbhati. <span class="bld">Candana</span>ntiādīni suviññeyyāneva.</p>



<p class="bodytext"><span class="bld">Aṭṭhimaya</span>nti <a name="M0.0346"></a> padassa atibyāpitadosaṃ paṭikkhipanto āha ‘‘manussaṭṭhiṃ ṭhapetvā’’ti. <span class="bld">Salākaṭṭhāniya</span>nti ettha salākā tiṭṭhanti etthāti salākaṭṭhāniyanti vacanatthaṃ dassento āha ‘‘yatthā’’tiādi. Tattha <span class="bld">yatthā</span>ti yasmiṃ susiradaṇḍakādike. <span class="bld">Salāka</span>nti añjanisalākaṃ. <span class="bld">Odahantī</span>ti ṭhapenti. <span class="bld">Aṃsabaddhako</span>ti aṃse baddhati anenāti aṃsabaddhako. <span class="bld">Yamakanatthukaraṇi</span>nti natthu karīyati imāyāti natthukaraṇī, yamakā natthukaraṇī yamakanatthukaraṇī.</p>



<p class="bodytext"><a name="para267"></a><span class="paranum">267</span>. Taṃ sabbaṃ telapākanti sambandho. ‘‘Ati viya khittamajjānī’’ti iminā ati viya khipīyanti pakkhipīyantīti atikhittāni, tāniyeva majjāni atikhittamajjānīti vacanatthaṃ dasseti.</p>



<p class="bodytext"><span class="bld">Paṇṇaseda</span>nti <a name="V2.0014"></a> paṇṇehi sedaṃ. <span class="bld">Aṅgārāna</span>nti aṅgārehi. <span class="bld">Tatthā</span>ti tesu paṃsuvālikādīsu. <span class="bld">Vātaharaṇapaṇṇānī</span>ti vātassa apanayanāni uddālādīni paṇṇāni. <span class="bld">Tatthā</span>ti tesu paṇṇesu. <span class="bld">Nānāpaṇṇabhaṅgakuthita</span>nti nānāpaṇṇāniyeva bhañjitabbaṭṭhena nānāpaṇṇabhaṅgaṃ, tena kuthitaṃ nānāpaṇṇabhaṅgakuthitaṃ. <span class="bld">Uṇhodakassā</span>ti uṇhodakena. <span class="bld">Tatthā</span>ti udakakoṭṭhake.</p>



<p class="bodytext"><span class="bld">Pabbe pabbe</span>ti phaḷumhi phaḷumhi. <span class="bld">Yenā</span>ti pajjena. Taṃ pajjaṃ abhisaṅkharitunti yojanā. ‘‘Pādānaṃ sappāyabhesajja’’nti iminā pādassa hitaṃ pajjanti vacanatthaṃ dasseti. <span class="bld">Tilakakkenā</span>ti ettha kakkasaddassa cuṇṇavācakattā ‘‘piṭṭhehī’’ti vuttaṃ. Kabaḷena pakkhipanaṃ <span class="bld">kabaḷikaṃ</span>. Sattupiṇḍassa bhattakabaḷasadisattā <span class="bld">sattupiṇḍa</span>nti vuttaṃ. <span class="bld">Āṇi viyā</span>ti khīlā viya. <span class="bld">Khārenā</span>ti loṇasakkharikamayena khārena. Vikāsaṃ rundhatīti <span class="bld">vikāsikaṃ,</span> telarundhanapilotikaṃ. <span class="bld">Vaṇakamma</span>nti vaṇassa, vaṇe vā kammaṃ.</p>



<p class="bodytext"><a name="para268"></a><span class="paranum">268</span>. Sappadaṭṭhakāleyeva kiṃ sāmaṃ gahetvā paribhuñjitabbanti āha ‘‘na kevala’’ntiādi. <span class="bld">Ida</span>nti mahāvikaṭaṃ, paribhuñjīkabbanti sambandho<a name="M0.0347"></a>. <span class="bld">Aññesu panā</span>ti sappadaṭṭhato aññesu pana. Sace bhūmipatto gūtho hoti, paṭiggahetabboti yojanā.</p>



<p class="bodytext"><a name="para269"></a><span class="paranum">269</span>. <span class="bld">Vasīkaraṇapānakasamuṭṭhitarogo</span>ti kantibhāvasaṅkhātaṃ vasaṃ karoti anenāti vasīkaraṇaṃ, bhesajjaṃ, pivate pānaṃ, taṃyeva pānakaṃ, vasīkaraṇassa pānakaṃ vasīkaraṇapānakaṃ, tena samuṭṭhito rogo vasīkaraṇapānakasamuṭṭhitarogo. Iminā <span class="bld">gharadinnakābādho</span>ti ettha gharaṇiyā dinnena vasīkaraṇapānakena samuṭṭhito ābādho gharadinnakābādhoti vacanatthaṃ dasseti. Sītāya āloḷetabbanti <span class="bld">sītāloḷaṃ,</span> udakaṃ. Sītāsaddo naṅgalalekhāsaṅkhātaṃ phālapaddhatiṃ mukhyato vadati, phālapaddhatikare phāle laggamattikaṃ upacārato vadati. Tena vuttaṃ ‘‘sītāya āloḷetabba’’nti. Aṭṭhakathāyampi tamatthaṃ dassento āha ‘‘naṅgalenā’’tiādi.</p>



<p class="bodytext"><span class="bld">Vipakkagahaṇiko</span>ti visesena pācāpanagahaṇiko. <span class="bld">Muttaharītaka</span>nti ettha ‘‘mutta’’nti sāmaññato vuttepi gomuttameva gahetabbanti dassento āha ‘‘gomuttaparibhāvitaṃ harītaka’’nti. Iminā muttena paribhāvitaṃ harītakaṃ muttaharītakanti vacanatthaṃ dasseti. <span class="bld">Taṇḍulakasaṭo</span>ti taṇḍuladhovanodakakasaṭo dhotasiniddho, <span class="bld">sova</span> muggapacitapānīyoti yojanā. ‘‘Maṃsarasenā’’ti iminā maṃsaraso maṃsena paṭicchādetabbanti <span class="bld">paṭicchādanīya</span>nti vuccatīti dasseti.</p>



<p class="subhead">163. Guḷādianujānanakathā</p>



<p class="bodytext"><a name="para272"></a><span class="paranum">272</span>. <span class="bld">Hī</span>ti <a name="V2.0015"></a> saccaṃ. <span class="bld">Pakkattā</span>ti muggānaṃ pakkabhāvato. <span class="bld">Te</span>ti muggā.</p>



<p class="bodytext"><a name="para274"></a><span class="paranum">274</span>. <span class="bld">Akappiyakuṭiya</span>nti akappiyakuṭiyā anto. <span class="bld">Assā</span>ti bhikkhuno na vaṭṭatīti sambandho. <span class="bld">Tampī</span>ti uṇhayāgumpi. Pisaddena pageva āmisaṃ pacitunti dasseti. <span class="bld">Uttaṇḍulabhatta</span>nti pakkataṇḍulato viyogoti uttaṇḍulo, ukāro hi viyogatthavācako, apakkataṇḍuloti attho. Uttaṇḍulamayaṃ bhattanti uttaṇḍulabhattaṃ. Sakiṃ kuthitesu khīratakkādīsu aggiṃ dātuṃ vaṭṭatīti yojanā. Biḷālādīnaṃ <a name="M0.0348"></a> sattānaṃ samūho rūḷhīvasena <span class="bld">ukkapiṇḍako</span>ti vuccatīti āha ‘‘biḷālamūsikagodhāmaṅgusā’’ti. Vighāsādabhāvena nihatamānattā kāyavācaṃ dametīti <span class="bld">damako</span> vighāsādoti āha ‘‘vighāsādā’’ti.</p>



<p class="bodytext"><a name="para276"></a><span class="paranum">276</span>. <span class="bld">Tato nīhaṭa</span>nti ettha tasaddassa visayaṃ dassento āha ‘‘yatthā’’tiādi. <span class="bld">Yatthā</span>ti yasmiṃ ṭhāne. <span class="bld">Nīhaṭa</span>nti nīharitvā haritaṃ.</p>



<p class="bodytext"><a name="para278"></a><span class="paranum">278</span>. <span class="bld">Vanaṭṭhaṃ pokkharaṭṭha</span>nti ettha vane tiṭṭhatīti <span class="bld">vanaṭṭho,</span> pokkhare tiṭṭhatīti <span class="bld">pokkharaṭṭho</span>ti vacanatthaṃ dassento āha ‘‘vane cevā’’tiādi. ‘‘Paduminigacche’’ti iminā pokkharasaddo padumavācakoti dasseti. Yassa bījaṃ aṅkuraṃ na janeti, taṃ phalaṃ <span class="bld">abījaṃ</span> nāmāti yojanā.</p>



<p class="subhead">167. Satthakammapaṭikkhepakathā</p>



<p class="bodytext"><a name="para279"></a><span class="paranum">279</span>. Dukkhena rupatīti <span class="bld">duropayo</span>ti dassento āha ‘‘dukkhena ruhatī’’ti. <span class="bld">Satthakammaṃ vā vatthikammaṃ vā</span>ti ettha satthena kātabbaṃ kammaṃ <span class="bld">satthakammaṃ,</span> vatthipīḷanaṃ kātabbaṃ kammaṃ <span class="bld">vatthikamma</span>nti vacanatthaṃ dassento āha ‘‘yathā paṭicchanne’’tiādi. ‘‘Sūciyā vā’’tiādinā satthakammanti ettha ‘‘sattha’’nti padaṃ upalakkhaṇamattanti dasseti. ‘‘Satthena vā’’ti padaṃ ‘‘chindanaṃ vā phālanaṃ vā’’tipadehi yojetabbaṃ. ‘‘Sūciyā vā kaṇṭakena vā sattikāya vā’’tipadāni ‘‘vijjhanaṃ vā’’ti padena yojetabbāni. ‘‘Pāsāṇasakkhalikāya vā nakhena vā’’ti padāni ‘‘lekhanaṃ vā’’ti padena yojetabbāni. <span class="bld">Eta</span>nti satthena chindanādikammaṃ. <span class="bld">Ettha cā</span>ti satthakammavatthikammesu. <span class="bld">Tattha panā</span>ti sambādhe pana. <span class="bld">Tenā</span>ti khārādinā. Vaccamagge yāya bhesajjamakkhitādānavaṭṭiyā <a name="V2.0016"></a> khārakammaṃ vā karonti, yāya veḷunāḷikāya telaṃ vā pavesenti, sā bhesajjamakkhitādānavaṭṭi vā sā veḷunāḷikā vā vaṭṭatiyevāti yojanā.</p>



<p class="bodytext"><a name="para280"></a><span class="paranum">280</span>. <span class="bld">Taṃ</span> <a name="M0.0349"></a> <span class="bld">divasa</span>nti tasmiṃ divase. Kiñci satthanti yojanā. <span class="bld">Imāyā</span>ti suppiyāya aññaṃ kiñci adeyyaṃ kimpi bhavissatīti yojanā. <span class="bld">Yatra nāmā</span>ti ettha trapaccayo kāraṇatthe hotīti āha ‘‘yasmā nāmā’’ti. ‘‘Vīmaṃsī’’ti iminā <span class="bld">paṭivekkhī</span>ti ettha paṭiavapubbo ikkhadhātu vīmaṃsanatthoti dasseti. <span class="bld">Asukamaṃsa</span>nti asukaṃ maṃsaṃ, asukassa vā sattassa maṃsaṃ.</p>



<p class="subhead">169. Hatthimaṃsādipaṭikkhepakathā</p>



<p class="bodytext"><a name="para281"></a><span class="paranum">281</span>. Araññakokā nāmāti sasabiḷālādayo satte khādanatthāya kukati ādadātīti <span class="bld">koko</span> araññe jāto koko <span class="bld">araññakoko, sunakhasadisā</span>ti gāmasunakhena sadisā. <span class="bld">Tesa</span>nti araññakokānaṃ. <span class="bld">Yo panā</span>ti sunakho pana, uppannoti sambandho. <span class="bld">Gāmasunakhiyā</span>ti sāmyatthe sāmivacanaṃ. <span class="bld">Kokenā</span>ti sahādiyoge karaṇavacanaṃ. Tāni padāni ‘‘saṃyogenā’’ti padena yojetabbāni. <span class="bld">Tassā</span>ti sunakhassa.</p>



<p class="bodytext"><span class="bld">Etthā</span>ti manussamaṃsādīsu. <span class="bld">Sajātikatāyā</span>ti samānajātikabhāvato. <span class="bld">Anupaddavatthāyā</span>ti anupaddavatthaṃ, paṭikkhittānīti sambandho. <span class="bld">Āpattī</span>ti manussamaṃse thullaccayena, sese dukkaṭena āpatti. <span class="bld">Uddissa kataṃ panā</span>ti bhikkhuṃ uddissa katamaṃsaṃ pana.</p>



<p class="subhead">170. Yāgumadhugoḷakādikathā</p>



<p class="bodytext"><a name="para282"></a><span class="paranum">282</span>. <span class="bld">Ekako</span>ti ettha ekato asahāyatthe kapaccayoti āha ‘‘natthi me dutiyo’’ti. <span class="bld">So</span>ti brāhmaṇo. <span class="bld">Vayaṃ katvā</span>ti paribbayaṃ katvā, paṭiyādāpesi kirāti yojanā. <span class="bld">Anumodanagāthāyā</span>ti anumodanapakāsakāya gāthāya. ‘‘Patthayataṃ icchata’’nti padānaṃ alamatthapayoge sampadānattā vuttaṃ ‘‘alameva dātunti iminā sambandho’’ti. <span class="bld">Soyeva gahetabbo</span>ti ‘‘dātu’’ntibhāvassa kattubhāvena so eva pāṭho gahetabboti attho.</p>



<p class="bodytext"><a name="para283"></a><span class="paranum">283</span>. Yā <a name="M0.0350"></a> yāgu pavāraṇaṃ janeti, sā yāgu <span class="bld">bhojjayāgu</span> nāmāti yojanā. <span class="bld">Ya</span>nti kālaṃ. ‘‘Ādiṃ katvā’’ti iminā <span class="bld">yadaggenā</span>ti ettha aggasaddo ādyattho kiriyāvisesanatthe karaṇavacananti <a name="V2.0017"></a> dasseti. ‘‘Sagganibbattakapuñña’’nti iminā <span class="bld">saggā</span>ti ettha phalūpacāraṃ dasseti. <span class="bld">So</span>ti guḷo.</p>



<p class="bodytext"><a name="para284"></a><span class="paranum">284</span>. <span class="bld">Tathārūpenā</span>ti tathāsabhāvena. Guḷassa anurūpasabhāvenāti attho.</p>



<p class="subhead">173. Pāṭaligāmavatthukathā</p>



<p class="bodytext"><a name="para285"></a><span class="paranum">285</span>. Yathā sabbaṃ santhataṃ hoti, evaṃ tathā sabbasantharisanthatanti yojanā.</p>



<p class="bodytext"><a name="para286"></a><span class="paranum">286</span>. <span class="bld">Sunidho ca vassakāro cā</span>ti ettha cakārehi dvandavākyaṃ dasseti. <span class="bld">Āyamukhapacchindanattha</span>nti suṅkamukhassa pacchedanatthaṃ. ‘‘Gharavatthūnī’’ti iminā vatthusaddassa kāraṇadabbatthe paṭikkhipitvā bhūbhedatthaṃ dīpeti. Tā devatā nāmenti kirāti yojanā. <span class="bld">Yathānurūpa</span>nti yaṃ yaṃ bhogabalānurūpaṃ. <span class="bld">Loke</span>ti sattaloke. <span class="bld">Saddo</span>ti kittighoso. <span class="bld">Tenevā</span>ti tena saddassa abbhuggatahetunā eva. ‘‘Osaraṇaṭṭhānaṃ nāmā’’ti iminā <span class="bld">ariyaṃ āyatana</span>nti ettha āyatanasaddo samosaraṇaṭṭhānatthoti dasseti. Yattakaṃ kayavikkayaṭṭhānaṃ nāmāti sambandho. ‘‘Vāṇijānaṃ…pe… kayavikkayaṭṭhānaṃ nāmā’’ti iminā vaṇijā patanti sannipatanti etthāti <span class="bld">vaṇippato</span>ti vacanatthaṃ dasseti. ‘‘Vaṇijapato’’ti vattabbe jakāralopoti daṭṭhabbo. Pāḷiyaṃ ‘‘tesa’’nti pāṭhasesassa ajjhāharitabbabhāvaṃ dassetuṃ vuttaṃ ‘‘tesaṃ ariyāyatanavāṇijapatāna’’nti. <span class="bld">Tesa</span>nti ca sāmyatthe sāmivacanaṃ, niddhāraṇatthe vā vibhattaapādānatthe vā. <span class="bld">Ida</span>nti puraṃ<a name="M0.0351"></a>. <span class="bld">Puṭabhedana</span>nti ettha puṭaṃ bhindanti etthāti <span class="bld">puṭabhedana</span>nti vacanatthaṃ dassento āha ‘‘bhaṇḍikabhedanaṭṭhāna’’nti. ‘‘Samuccayattho vāsaddo’’ti vuttavacanaṃ vitthārento āha ‘‘tatra hī’’tiādi. Tattha <span class="bld">tatrā</span>ti pāṭaliputte, tīsu vā aggiudakamithubhedesu. ‘‘Aññamaññabhedā’’ti iminā <span class="bld">mithubhedā</span>ti ettha mithusaddassa aññamaññavevacanabhāvaṃ dasseti. Uḷumpakullasaddānaṃ atthe samānepi karaṇavisesaṃ dassento āha ‘‘uḷumpa’’ntiādi. Uḷu vuccati udakaṃ, tato pāti rakkhatīti <span class="bld">uḷumpo</span>. Kaṃ vuccati udakaṃ, tasmiṃ ulati gacchatīti <span class="bld">kullo</span>.</p>



<p class="bodytext"><span class="bld">Aṇṇava</span>nti ettha aṇṇavo nāma kiṃ samuddassa nāmanti āha ‘‘aṇṇava’’ntiādi. ‘‘Aṇṇava’’nti etaṃ nāmaṃ udakaṭṭhānassa adhivacananti yojanā. Aṇṇo vuccati udakaṃ, taṃ etasmiṃ <a name="V2.0018"></a> atthīti <span class="bld">aṇṇavo</span>. Sarasaddassa akārādimhi ca kaṇḍe ca pavattanato vuttaṃ ‘‘saranti idha nadī adhippetā’’ti. <span class="bld">Idhā</span>ti imissaṃ gāthāyaṃ. <span class="bld">Ida</span>nti atthajātaṃ.</p>



<p class="bodytext"><span class="bld">Ye</span>ti ariyā. <span class="bld">Te</span>ti ariyā, tarantīti sambandho. <span class="bld">Visajjapallalānī</span>ti ettha visajjasaddo tvāpaccayanto, pallalasaddo ninnaṭṭhānavācakoti āha ‘‘visajja…pe… ninnaṭṭhānānī’’ti. Ayaṃ pana jano kullaṃ bandhatīti yojanā. Tiṇṇā medhāvino janā iti vuttaṃ hotīti yojanā.</p>



<p class="bodytext"><a name="para287"></a><span class="paranum">287</span>. <span class="bld">Ananubodhā</span>ti ettha kāraṇatthe nissakkavacananti āha ‘‘abujjhanenā’’ti. <span class="bld">Sandhāvitaṃ saṃsarita</span>nti ettha tapaccayassa kammatthaṃ sandhāya vuttaṃ ‘‘mayā ca tumhehi cā’’ti. Iminā kattutthe sāmivacananti dasseti. ‘‘Atha vā’’tiādinā tapaccayassa bhāvatthaṃ dasseti. <span class="bld">Saṃsita</span>nti ettha saradhātuyā rakāro lopoti āha ‘‘saṃsarita’’nti. ‘‘Taṇhārajjū’’ti iminā bhavato bhavaṃ netīti <span class="bld">bhavanettī</span>ti vacanatthena taṇhārajju bhavanetti nāmāti dasseti.</p>



<p class="bodytext"><a name="para289"></a><span class="paranum">289</span>. Vaṇṇavatthālaṅkārāni <a name="M0.0352"></a> sāmaññavasena ‘‘nīlā’’ti vuttānīti āha ‘‘nīlāti idaṃ sabbasaṅgāhaka’’nti. <span class="bld">Tatthā</span>ti ‘‘nīlā’’tiādipāṭhe. <span class="bld">Tesa</span>nti licchavīnaṃ. Pakativaṇṇā nīlā na hontīti yojanā. <span class="bld">Eta</span>nti ‘‘nīlā’’tiādivacanaṃ. <span class="bld">Paṭivattesī</span>ti ettha vatudhātu upasaggavasena vā atthātisayavasena vā paharaṇatthoti āha ‘‘pahāresī’’ti. ‘‘Sajanapada’’nti iminā <span class="bld">sāhāra</span>nti ettha āhārasaddo janapadatthoti dasseti. Janapado hi yasmā nagarassa parivārabhāvena āharitabbo, imasmā ca rājapurisā baliṃ āharanti, tasmā āhāroti vutto. Sajanapadaṃ vesāliṃ dajjeyyāthāti yojanā. <span class="bld">Aṅguliṃ phoṭesu</span>nti ettha phuṭadhātu sañcalanatthoti āha ‘‘aṅguliṃ cālesu’’nti. <span class="bld">Itthikāyā</span>ti itthīyeva purisato khuddakaṭṭhena itthikā, tāya.</p>



<p class="subhead">178. Sīhasenāpativatthukathā</p>



<p class="bodytext"><a name="para290"></a><span class="paranum">290</span>. <span class="bld">Dhammassa ca anudhamma</span>nti ettha dhammasaddo kāraṇatthoti āha ‘‘kāraṇassa anukāraṇa’’nti. ‘‘Parehī’’ti padaṃ ‘‘vutta’’iti pade kattā. ‘‘Vuttakāraṇenā’’tipadaṃ ‘‘sakāraṇo’’tipade karaṇaṃ. Koci appamattakopi tumhākaṃ vādoti yojanā. ‘‘Viññūhī’’ti padaṃ ‘‘garahitabba’’iti pade kattā. ‘‘Garahitabbakāraṇa’’nti padaṃ ‘‘na āgacchatī’’ti pade kammaṃ<a name="V2.0019"></a>. <span class="bld">Anabbhakkhātukāmā</span>ti ettha abhityūpasaggo abhibhavanattho āpubbo khādhātu pakathanatthoti āha ‘‘abhibhavitvā na ācikkhitukāmā’’ti.</p>



<p class="bodytext"><a name="para293"></a><span class="paranum">293</span>. <span class="bld">Anuviccakāra</span>nti ettha anuviccasaddo vicadhātu tvāpaccayantoti āha ‘‘anuvicitvā’’ti. ‘‘Cintetvā’’ti iminā vicadhātuyā ñāṇatthaṃ dasseti. ‘‘Kātabba’’nti iminā kātabbanti <span class="bld">kāra</span>nti vacanatthaṃ dasseti. <span class="bld">Paṭāka</span>nti dhajapaṭākaṃ. ‘‘Āhiṇḍeyyu’’nti iminā <span class="bld">pariyāyeyyu</span>nti ettha paripubbaāpubba yādhātuyā gatyatthaṃ dasseti. Pāḷiyaṃ ‘‘parihareyyu’’ntipi pāṭho. <span class="bld">Āhiṇḍeyyu</span>nti āhiṇḍanti. Muddhajo tatiyakkharo<a name="M0.0353"></a>. <span class="bld">Opānabhūta</span>nti ettha opāno viya bhūto opānabhūtoti atthaṃ dassento āha ‘‘paṭiyattaudapāno viya ṭhita’’nti. ‘‘Udapāno’’ti iminā opānasaddo udapānatthoti dasseti. Udapāno hi sabbe janā osaritvā pivanti etthāti <span class="bld">opāno</span>ti vuccati. <span class="bld">Imesa</span>nti nigaṇṭhānaṃ. <span class="bld">Hī</span>ti saccaṃ, yasmā vā. Sampattānaṃ dānaṃ dātabbameva, tasmā mā upacchinditthāti yojanā. <span class="bld">Uddissā</span>ti tvāpaccayantasaddo ‘‘kata’’nti uttarapadena samāsoti āha ‘‘uddisitvā kata’’nti. Eseva nayo <span class="bld">‘‘paṭiccakamma’’</span>nti etthāpi.</p>



<p class="bodytext"><a name="para294"></a><span class="paranum">294</span>. Paṭiccakammanti etaṃ nāmaṃ nimittakammassa adhivacananti yojanā. <span class="bld">Yo</span>ti yo koci jano. Vadhakassa pāṇaghātakammaṃ hoti viya, tassāpi hotīti yojanā. <span class="bld">Na jīrantī</span>ti ettha jaradhātu gatyatthoti āha ‘‘na gacchantī’’ti.</p>



<p class="subhead">179. Kappiyabhūmianujānanakathā</p>



<p class="bodytext"><a name="para295"></a><span class="paranum">295</span>. <span class="bld">Bahārāmakoṭṭhake</span>ti ettha samīpatthe bhummavacananti āha ‘‘bahārāmakoṭṭhakasamīpeti ārāmakoṭṭhakassa bahi samīpeti attho’’ti. <span class="bld">Acchantī</span>ti vasanti. <span class="bld">Eta</span>nti ‘‘paccantima’’nti etaṃ vacanaṃ. <span class="bld">Dhuravihāropī</span>ti padhānavihāropi. <span class="bld">Tattha tatthā</span>ti tasmiṃ tasmiṃ ṭhāne. <span class="bld">Anupageyevā</span>ti pātoyeva. <span class="bld">Oravasadda</span>nti uccaravasaṅkhātaṃ saddaṃ. <span class="bld">Kapilasuttapariyosāne</span>ti suttanipāte (su. ni. aṭṭha. 2.kapilasuttavaṇṇanā) saṅgahitassa kapilasuttassa pariyosāne. Pañcasatānaṃ kevaṭṭapurisānanti sambandho.</p>



<p class="bodytext"><span class="bld">Ussāvanantikādīsu</span> evaṃ vinicchayo veditabboti yojanā. Yo vihāro kariyatīti sambandho. Bhūmiyā gati viya gati etesanti <span class="bld">bhūmigatikā</span>. Patiṭṭhāpentehi bahūhi bhikkhūhi patiṭṭhāpetabboti <a name="V2.0020"></a> sambandho. Nicchārentehi bhikkhūhīti yojanā. <span class="bld">Saya</span>nti bhikkhu. <span class="bld">Taṃ panā</span>ti ‘‘saṅghassa kappiyakuṭiṃ adhiṭṭhāmī’’ti vacanaṃ pana. <span class="bld">Avatvāpī</span>ti <span class="bld">pi</span>saddo tathā ‘‘vatvāpī’’ti atthaṃ sampiṇḍeti. <span class="bld">Aṭṭhakathāsū</span>ti <a name="M0.0354"></a> mahāaṭṭhakathādīsu tīsu aṭṭhakathāsu. <span class="bld">Etthā</span>ti ussāvanantikakuṭiyaṃ. ‘‘Samakālaṃ vaṭṭatī’’ti vacanaṃ daḷhīkaronto āha ‘‘sace hī’’tiādi. <span class="bld">Vacane</span>ti ‘‘kappiyakuṭiṃ karomā’’ti vacane. <span class="bld">Tasmi</span>nti thambhe. <span class="bld">Tenevā</span>ti akatabhāveneva. <span class="bld">Hī</span>ti saccaṃ. <span class="bld">Etthā</span>ti bahūsu.</p>



<p class="bodytext"><span class="bld">Yato</span>ti iṭṭhakasilāmattikāpiṇḍato. <span class="bld">Vuttanayenevā</span>ti ‘‘bahūhi samparivāretvā kappiyakuṭiṃ karomā’’ti vuttanayeneva. <span class="bld">Iṭṭhakādayo</span>ti ‘‘kappiyakuṭiṃ karomā’’ti adhiṭṭhātabbaiṭṭhakādayo. Andhakaṭṭhakathāyaṃ vuttanti sambandho. <span class="bld">Tathā</span>ti yathā andhakaṭṭhakathāyaṃ vuttaṃ, tathā. Thambhādīni ukkhipitvā patiṭṭhāpanañca ‘‘kappiyakuṭiṃ karomā’’ti sāvanañca antaṃ pariyosānametissāti <span class="bld">ussāvanantikā</span>.</p>



<p class="bodytext"><span class="bld">Tāsū</span>ti dvīsu gonisādikāsu. <span class="bld">Yatthā</span>ti kuṭiyaṃ. Neva ārāmo parikkhitto hotīti sambandho. Puna <span class="bld">yatthā</span>ti kuṭiyaṃ. <span class="bld">Aya</span>nti kuṭi. <span class="bld">Ubhayatthāpī</span>ti ārāmavihāragonisādikāsu dvīsupi. Bahutaraṃ parikkhittopi parikkhittoyeva nāmāti yojanā. <span class="bld">Etthā</span>ti upaḍḍhaparikkhittabahutaraparikkhittaārāme. Gāvo pavisitvā yathāsukhaṃ nisīdanti etthāti <span class="bld">gonisādā</span> gosālā. Gonisādā viyāti <span class="bld">gonisādikā</span> kuṭi.</p>



<p class="bodytext">Manussā vadantīti sambandho. <span class="bld">Esā</span>ti kuṭi. <span class="bld">Vuttepī</span>ti <span class="bld">pi</span>sadde, ‘‘kappiyakuṭiṃ demā’’ti vākyaṃ apekkhati. Andhakaṭṭhakathāyaṃ vuttanti sambandho. Yasmā vaṭṭati, tasmāti yojanā. <span class="bld">Tesa</span>nti sesasahadhammikadevamanussānaṃ. <span class="bld">Tehī</span>ti sesasahadhammikadevamanussehi. Punapi vuttaṃ, kiṃ vuttanti āha ‘‘bhikkhussa…pe… hotī’’ti. <span class="bld">Apī</span>ti tadaññesaṃ. <span class="bld">Ta</span>nti vacanaṃ. <span class="bld">Hī</span>ti saccaṃ, yasmā vā. Saṅghassa santakameva vā bhikkhussa santakameva vāti yojanā. Iti tasmā suvuttanti sambandho. Gahapatīnaṃ santakaṃ <span class="bld">gahapati</span> kuṭi. ‘‘Kammavācaṃ sāvetvā’’ti idaṃ upalakkhaṇamattaṃ kammavācamavatvā apalokanenapi kappiyattā. Kammavācāya <a name="M0.0355"></a> vā apalokanena vā sammanitabbāti <span class="bld">sammuti</span> kuṭi. Itisaddo parisamāpanattho.</p>



<p class="bodytext">Yaṃ āmisaṃ vutthaṃ, sabbaṃ taṃ āmisantiyojanā. Akappiyabhūmiyaṃ sahaseyyapahonake gehe vutthaṃ ṭhapitanti sambandho. Yaṃ pana saṅghikaṃ vā puggalikaṃ vā atthīti yojanā. <span class="bld">Tesaṃyevā</span>ti bhikkhubhikkhunīnameva<a name="V2.0021"></a>. Ekarattampi ṭhapitaṃ yaṃ santakaṃ atthīti yojanā. <span class="bld">Ta</span>nti saṅghikādi. <span class="bld">Tatthā</span>ti akappiyabhūmiyaṃ sahaseyyapahonakagehe. <span class="bld">Eta</span>nti antovutthaantopakkasaṅkhātaṃ yāvayāmakālikaṃ, ‘‘na kappatī’’ti byatirekassa anvayaṃ dassento āha ‘‘sattāhakālikaṃ panā’’tiādi.</p>



<p class="bodytext"><span class="bld">Tatrā</span>ti purimavacanāpekkhaṃ. Tatra vacaneti hi attho. Sāmaṇero detīti sambandho. Yaṃkiñci taṇḍulādikaṃ āmisanti yojanā. <span class="bld">Mukhasannidhi nāmā</span>ti āpattiyā mukho upāyo sannidhi nāmāti attho. <span class="bld">Tatthā</span>ti mahāpaccariyaṃ, mukhasannidhiantovutthesu vā. Bhikkhu pacitvā paribhuñjatīti sambandho. <span class="bld">Āmisasaṃsaṭṭha</span>nti āmisena saṃsaggaṃ.</p>



<p class="bodytext"><span class="bld">Jahitavatthukā</span>ti jahitaṃ vatthu etāsanti jahitavatthukā. Ussāvanantikā katāti sambandho. <span class="bld">Sā</span>ti ussāvanantikā. <span class="bld">Yo yo</span>ti thambho vā bhittipādo vā. Iṭṭhakādīhi katā ussāvanantikāti yojanā. <span class="bld">Cayassā</span>ti adhiṭṭhānassa. <span class="bld">Yehi pana iṭṭhakādīhī</span>tiādisaddena thambhasilāmattikāyo saṅgaṇhāti. <span class="bld">Tadaññesū</span>ti tehi adhiṭṭhitaiṭṭhakādīhi aññesu.</p>



<p class="bodytext"><span class="bld">Pākārādiparikkhepe</span>ti upacārasīmāparicchinnassa ārāmassa pākārādinā parikkhepe kate. <span class="bld">Pākārādī</span>ti ādisaddena vatiṃ saṅgaṇhāti. <span class="bld">Kappiyakuṭiṃ laddhuṃ vaṭṭatī</span>ti gonisādikāya abhāvena sesāsu <a name="M0.0356"></a> tīsu kappiyakuṭīsu yaṃkiñci kappiyakuṭiṃ laddhuṃ vaṭṭatīti attho. <span class="bld">Tattha tatthā</span>ti tasmiṃ tasmiṃ ṭhāne. <span class="bld">Itarā panā</span>ti ussāvanantikagonisādikāhi aññā. <span class="bld">Dve</span>ti ubho gahapatisammutiyo, jahitavatthukāva hontīti sambandho. <span class="bld">Pakkhapāsakamaṇḍala</span>nti dve pakkhe apatanatthāya pasati bandhatīti pakkhapāsako, <span class="bld">maṇḍala</span>nti chadanakoṭigopānasīnaṃ upari ṭhapitakaṭṭhaviseso, pakkhapāsako ca maṇḍalañca pakkhapāsakamaṇḍalaṃ.</p>



<p class="bodytext"><span class="bld">Yatrā</span>ti yasmiṃ ṭhāne. <span class="bld">Anupasampannassa datvā</span>ti anapekkhavissajjanena anupasampannassa datvā. Cīvaravikappanaṃ viya sāpekkhavissajjanampi vaṭṭatīti vadanti. <span class="bld">Tatrā</span>ti purimavacanāpekkhaṃ. <span class="bld">So</span>ti karavīkatissatthero, passitvā pucchīti sambandho. <span class="bld">Thero</span>ti mahāsivatthero. <span class="bld">Lūkhadivase</span>ti asiniddhadivase. <span class="bld">Tato</span>ti bravanato, paranti sambandho. <span class="bld">Na</span>nti mahāsivattheraṃ. <span class="bld">Pamukhe</span>ti gabbhassa pamukhe. <span class="bld">Ta</span>nti sabbikumbhiṃ. <span class="bld">Bahī</span>ti vihārassa bahi. <span class="bld">So</span>ti mahāsivatthero.</p>



<p class="subhead">180. Meṇḍakagahapativatthukathā</p>



<p class="bodytext"><a name="para296"></a><span class="paranum">296</span>. ‘‘Bahidvāre’’ti <a name="V2.0022"></a> ettha kassa bahidvāreti āha ‘‘dhaññāgārassa bahidvāre’’ti. <span class="bld">Āḷakathālika</span>nti ettha āḷakataṇḍulapacanakaṃ gaṇhakathāli āḷakathāli, tāya pacitaṃ bhattaṃ āḷakathālikanti vacanatthaṃ dassento āha ‘‘āḷakataṇḍulapacanakathālika’’nti. <span class="bld">Byañjanabhaṇḍika</span>nti byañjanaparikkhārikaṃ, byañjanaparivārakanti attho. Iminā <span class="bld">sūpabhiñjanaka</span>nti ettha sūpasaddo byañjanavācako, bhiñjanakasaddo bhaṇḍikapariyāyoti dasseti. <span class="bld">Dāsakammakaraporisa</span>nti ettha dāsaporisā ca kammakaraporisā ca dāsakammakaraporisaṃ, samāhāradvando pubbapade uttaralopo, iti imamatthaṃ dassento āha ‘‘dāsapurise ca kammakarapurise cā’’ti. Porisasaddopi purisasaddena samāno ‘‘puriso eva poriso’’ti atthena. <span class="bld">Dhuvabhattenā</span>ti ettha <span class="bld">dhuva</span>saddo niccapariyāyoti āha ‘‘niccakāla’’nti. Duyhena khīrenāti sambandho. ‘‘Meṇḍakavatthusmiṃ panā’’ti pāṭhato paṭṭhāya yāva ‘‘khaṇaññeva duyhenā’’ti <a name="M0.0357"></a> pāṭhā kesuciyeva aṭṭhakathāpotthakesu atthi. <span class="bld">Etthā</span>ti meṇḍakavatthumhi. <span class="bld">Gorase</span>ti gavayehi nibbatte khīradadhitakkanavanītasabbisaṅkhāte rase. <span class="bld">Pātheyya</span>nti pathassa hitaṃ pātheyyaṃ. <span class="bld">Ñatvā</span>ti pātheyyamicchatīti ñatvā. <span class="bld">Bhikkhācāravattena vā</span>ti aññātakaapavāritaṭṭhānato bhikkhācāravattena vā. <span class="bld">Yācitvāpī</span>ti <span class="bld">pi</span>saddo pageva bhikkhācāravattenāti dasseti. Yattakena pātheyyenāti sambandho.</p>



<p class="subhead">182. Keṇiyajaṭilavatthukathā</p>



<p class="bodytext"><a name="para300"></a><span class="paranum">300</span>. <span class="bld">Kājehī</span>ti ettha kājassa gaṇanaṃ dassento āha ‘‘pañcahi kājasatehī’’ti. Ekena kājena dvinnaṃ kuṭānaṃ gahitattā vuttaṃ ‘‘kuṭasahassa’’nti. <span class="bld">Vo</span>ti tumhe. Suṭṭhu pasannoti sambandho.</p>



<p class="bodytext"><span class="bld">Tatthā</span>ti ‘‘aṭṭha pānānī’’ti pāṭhe, aṭṭhasu pānesu vā. ‘‘Ambehi katapāna’’nti iminā majjhelopasamāsaṃ dasseti. <span class="bld">Tatthā</span>ti āmapakkesu. Karontena kātabbanti sambandho. <span class="bld">Ādiccapākenā</span>ti ādiccahetunā pacanena. <span class="bld">Purebhattameva kappatī</span>ti bhikkhunā sayaṃ katattā purebhattameva kappati. Tena vuttaṃ ‘‘anupasampannehī’’tiādi. Kataṃ ambapānanti sambandho. <span class="bld">Sabbapānesū</span>ti jambupānādīsu sabbesu pānesu.</p>



<p class="bodytext"><span class="bld">Tesū</span>ti <a name="V2.0023"></a> jambupānādīsu sattasu pānesu. <span class="bld">Pana</span>saddo visesatthajotako. <span class="bld">Jambuphalehī</span>ti āmehi vā pakkehi vā jambuphalehi. <span class="bld">Aṭṭhikehī</span>ti aṭṭhi asmimatthīti aṭṭhikaṃ phalaṃ. <span class="bld">Jātirasenā</span>ti yathājātena rasena. Iminā madhusakkharakappurādīhi na yojetabboti dasseti. <span class="bld">Taṃ panā</span>ti madhukapānaṃ pana. <span class="bld">Muddikā</span>ti muddikaphalāni. <span class="bld">Sāluke</span>ti kande. <span class="bld">Sattannaṃ dhaññānaṃ phalarasa</span>nti taṇḍuladhovanodakaṃ. ‘‘Pakkaḍākarasa’’nti iminā apakkaḍākarasaṃ vaṭṭatīti dīpeti. <span class="bld">Hī</span>ti saccaṃ, vitthāro vā. <span class="bld">Raso</span>ti pakkaraso. Paṭiggahetvā ṭhapitasabbiādīhi pakkānaṃ yāvajīvikānaṃ pattānaṃ rasoti yojanā. Pakkaṃ yāvajīvikapattarasanti sambandho. <span class="bld">Yāvakālikapattānampī</span>ti <span class="bld">pi</span>saddo pageva <a name="M0.0358"></a> yāvajīvikapattānanti dasseti. <span class="bld">Yaṃ pāna</span>nti yaṃ madhukapuppharasapānaṃ. <span class="bld">So</span>ti madhukapuppharaso. <span class="bld">Tenā</span>ti madhukapupphena. Yato kālato paṭṭhāya majjaṃ na karonti, tatoti yojanā. <span class="bld">Ucchuraso</span> nikasaṭo pacchābhattaṃ vaṭṭati sattāhakālikattā. <span class="bld">Ime cattāro rasā</span>ti phalapattapupphaucchurasasaṅkhātā ime cattāro rasā. <span class="bld">Aggihuttamukhā</span>ti yaññā aggihutamukhā, aggihutaseṭṭhāti attho.</p>



<p class="subhead">183. Rojamallādivatthukathā</p>



<p class="bodytext"><a name="para301"></a><span class="paranum">301</span>. <span class="bld">Saṅkaramakaṃsū</span>ti ettha saṅkarasaddassa yuddhatthādīsu pavattanato idha paṭiññātattheti dassento āha ‘‘katikamakaṃsū’’ti. <span class="bld">Katika</span>nti paṭiññātasaṅkhātaṃ katikaṃ. <span class="bld">Uḷāraṃ kho</span>ti ettha uḷārasaddo seṭṭhavācako. <span class="bld">Seṭṭha</span>nti ca sundaramevāti āha ‘‘sundaraṃ kho te ida’’nti. <span class="bld">Te</span>ti tuyhaṃ. <span class="bld">‘‘Bahukato’’</span>ti padassa katabahumānoti atthaṃ dassento āha ‘‘pasādabahumānenā’’ti. ‘‘Piṭṭhamayaṃkhādanīya’’nti iminā <span class="bld">piṭṭhakhādanīya</span>nti ettha mayasaddalopaṃ dasseti.</p>



<p class="bodytext"><a name="para303"></a><span class="paranum">303</span>. <span class="bld">Paṭibhāneyyakā</span>ti ettha paṭibhāne niyuttā paṭibhāneyyakāti dassento āha ‘‘paṭibhānasampannā’’ti. ‘‘Niddosasippā’’ti iminā <span class="bld">pariyodātasippā</span>ti ettha parisamantato odātaṃ sippaṃ etesanti pariyodātasippāti atthaṃ dasseti. Sippatthikehi siyati seviyatīti <span class="bld">sippaṃ,</span> sippikānaṃ hitāya seti pavattatīti vā <span class="bld">sippaṃ,</span> oṭṭhajo paṭhamakkharo. <span class="bld">Nāḷiyāvāpakenā</span>ti padassa dvandabhāvaṃ dassento āha ‘‘nāḷiyā ceva āvāpakena cā’’ti. Iminā yakāro padasandhimattoti dasseti. ‘‘Nāḷiyā vā pasibbakenā’’tipi pāṭho, so apāṭhoyeva. Ko āvāpako nāmāti āha <span class="bld">‘‘āvāpako nāma yatthā’’</span>tiādi. Tattha <span class="bld">yatthā</span>ti yasmiṃ thavike. Iminā āharitvā yathāladdhaṃ vapanti pakkhipanti etthāti <span class="bld">āvāpako</span>ti vacanatthaṃ dasseti. Vapa bījanikkhepeti dhātupāṭhesu (saddanītidhātumālāyaṃ 15 pakārantadhātu) vuttaṃ. Idha pana <a name="V2.0024"></a> pakkhipaneti daṭṭhabbo. Tena vuttaṃ ‘‘pakkhipantī’’ti. <span class="bld">Pariharitumevā</span>ti pariggahetvā <a name="M0.0359"></a> haritumeva. <span class="bld">Vetana</span>nti bhatiṃ. <span class="bld">Yo</span>ti bhikkhu. <span class="bld">Taṃ vā</span>ti pariharitakhurabhaṇḍaṃ vā. <span class="bld">Aññaṃ vā</span>ti aññassa santakaṃ vā.</p>



<p class="bodytext"><a name="para304"></a><span class="paranum">304</span>. <span class="bld">Ida</span>nti dasamabhāgadānaṃ. <span class="bld">Dasa koṭṭhāse</span>ti dasa paṭivīse.</p>



<p class="subhead">185. Catumahāpadesakathā</p>



<p class="bodytext"><a name="para305"></a><span class="paranum">305</span>. <span class="bld">Idaṃ na kappatītiādī</span>ti ‘‘idaṃ na kappatī’’tiādayo ime cattāro mahāpadeseti yojanā. Apassayaṃ katvā disiyanti etthāti <span class="bld">apadesā</span> okāsā, apassayaṃ katvā disiyanti etehīti vā <span class="bld">apadesā</span> kāraṇā, ‘‘mahantā apadesā <span class="bld">mahāpadesā. Tañcā</span>ti mahāpadesasaṅkhātaṃ tañca suttaṃ, gahetvāti yojanā. <span class="bld">Parimaddantā</span>ti punappunaṃ maddantā, upaparikkhantāti attho. <span class="bld">Ida</span>nti kāraṇaṃ. <span class="bld">Ta</span>nti navamahāphalaaparaṇṇaṃ. <span class="bld">Tānī</span>ti khuddakaphalapānāni. <span class="bld">Hī</span>ti saccaṃ.</p>



<p class="bodytext"><span class="bld">Tesa</span>nti channaṃ cīvarānaṃ. <span class="bld">Tatthā</span>ti chasu anulomacīvaresu. ‘‘Pāṇakehi sañjātavattha’’nti iminā koseyyavatthabhāvaṃ dasseti. <span class="bld">Dve paṭā</span>ti cīnapaṭasomārapaṭā. Dukūlaṃ sāṇassa anulomanti yojanā.</p>



<p class="bodytext"><span class="bld">Tesaṃyevā</span>ti dvinnaṃ pattānameva. <span class="bld">Tesaṃyevā</span>ti tiṇṇaṃ tumbānameva. <span class="bld">Tesaṃyevā</span>ti dvinnaṃ kāyabandhanānameva. <span class="bld">Setacchatta</span>nti setehi vatthehi kataṃ chattaṃ. <span class="bld">Tesaṃyevā</span>ti tiṇṇaṃ chattānameva.</p>



<p class="bodytext"><span class="bld">Sambhinnarasa</span>nti saṃsaggarasaṃ. Ettha bhijjitthāti <span class="bld">bhinno</span>ti vacanatthena bhididhātu dvidhākaraṇasaṅkhāto bhedattho hoti, dhātvatthabādhakena saṃtyūpasaggena bhididhātuyā bhedatthaṃ bādhetvā saṃsaggatthavācako hotīti daṭṭhabbaṃ. <span class="bld">Challimpī</span>ti tacampi. <span class="bld">Sakalenevā</span>ti challiyā eva. Pāyāsena asaṃsaṭṭhaṃ yaṃ sabbīti yojanā. <span class="bld">Tānī</span>ti takkolajātiphalādīni. <span class="bld">Yaṭṭhimadhukādīsupī</span>ti madhulaṭṭhikādīsupi. ‘‘Laṭṭhimadhukādīsupī’’ti vā pāṭho, so apāṭhoyeva. <span class="bld">Yaṃ ya</span>nti vatthu. <span class="bld">Yathā</span>ti yenākārena, dhoviyamāne tacchiyamāneti sambandho.</p>



<p class="bodytext">Sambhinnarasanti <a name="M0.0360"></a> vatvā tamevatthaṃ dassetuṃ vuttaṃ ‘‘saṃsaṭṭha’’nti. <span class="bld">Sabhāva</span>nti yāvakālaṃ kappiyasabhāvaṃ<a name="V2.0025"></a>. <span class="bld">Tasmā</span>ti yasmā upaneti, tasmā. <span class="bld">Tenā</span>ti sattāhakālikena. <span class="bld">Tadahupaṭiggahita</span>nti tadaheva paṭiggahitaṃ. Dvīhapaṭiggahitena sattāhakālikenāti sambandho.</p>



<p class="bodytext"><span class="bld">Etthā</span>ti kālikasaṃsagge. <span class="bld">Āpattiyo veditabbā</span>ti yathākkamaṃ āpattiyo veditabbā. <span class="bld">Sabbatthā</span>ti sabbasmiṃ bhesajjakkhandhake.</p>



<p class="centered">Iti bhesajjakkhandhakavaṇṇanāya yojanā samattā.</p>



<p class="title">7. Kathinakkhandhakaṃ</p>



<p class="subhead">187. Kathinānujānanakathā</p>



<p class="bodytext"><a name="para306"></a><span class="paranum">306</span>. Kathinakkhandhake <span class="bld">pāveyyakā</span>ti ettha pāvāraṭṭhe nivasantīti pāveyyakāti vacanatthaṃ dassento āha ‘‘pāvāraṭṭhavāsino’’ti. <span class="bld">Tatthā</span>ti pāvānāmake raṭṭhe. Eko pitā etesanti <span class="bld">ekapitukā</span>. Te ca te bhātaro ceti <span class="bld">ekapitukabhātaro,</span> tesaṃ. <span class="bld">Eta</span>nti ‘‘pāveyyakā’’ti etaṃ nāmaṃ. <span class="bld">Tesū</span>ti pāveyyakesu. ‘‘Dhutaṅgasamādānavasenā’’ti visesanassa byavacchedabhāvaṃ dassetuṃ vuttaṃ ‘‘na araññavāsamattenā’’ti. Visesanañhi duvidhaṃ byavacchedaṃ, tappākaṭikaraṇañcāti. <span class="bld">Tesa</span>nti pāveyyakānaṃ. Piṇḍapātikādibhāvepīti sambandho. <span class="bld">Pi</span>saddo āraññakaṃ apekkhati. <span class="bld">Eta</span>nti ‘‘sabbe āraññakā’’tiādi etaṃ vacanaṃ. <span class="bld">Ime panā</span>ti pāveyyakā pana. <span class="bld">Udakasaṃgahe</span>ti ettha udakena saṃgahetabbanti dassento āha ‘‘udakena saṃgahite’’ti. ‘‘Thale ca ninne cā’’ti iminā ‘‘udakasaṃgahe’’ti padassa sarūpaṃ dasseti.</p>



<p class="bodytext"><span class="bld">Udakacikkhallo</span>ti udakena loḷito cikkhallo udakacikkhallo. <span class="bld">Okapuṇṇehī</span>ti ettha okasaddo udakavevacanoti āha ‘‘udakapuṇṇehī’’ti. Udakañhi ucayati samavāyabhāvena pavattatīti <span class="bld">oka</span>nti <a name="M0.0361"></a> vuccati. <span class="bld">Tesa</span>nti pāveyyakānaṃ. <span class="bld">Ghanānī</span>ti nirantarāni. <span class="bld">Tesū</span>ti cīvaresu. <span class="bld">Tenā</span>ti cīvarānaṃ ghanattā, udakassa ca na paggharaṇattā. Bhagavatā ‘‘avivadamānā phāsukaṃ vassaṃ vasitthā’’ti pucchiyamānāpi te bhikkhū yathāpucchitaṃ avatvā kasmā phāsukapadaṃ apanetvā <a name="V2.0026"></a> ‘‘avivadamānā vassaṃ vasimhā’’ti avocunti āha ‘‘avivadamānā vassaṃ vasimhāti etthā’’tiādi. <span class="bld">Ukkaṇṭhitatāya cā</span>ti ettha <span class="bld">ca</span>saddo ‘‘phāsutāya abhāvenā’’ti etthāpi yojetabbo. Senāsanaphāsutāya abhāvena ca bhagavato dassanālābhena ukkaṇṭhitatāya cāti hi attho. <span class="bld">Anamataggiyakatha</span>nti saṃyuttanikāye anamataggiyasuttantakathaṃ (saṃ. ni. 2.135). Sabbeva te pāveyyakā bhikkhūti yojanā. <span class="bld">Ta</span>nti anamataggiyakathaṃ. <span class="bld">Tato</span>ti dhammakathanato, paranti sambandho. Bhagavā āmantesīti sambandho. <span class="bld">Ekaṃ cīvara</span>nti saṅghāṭiṃ. <span class="bld">Santaruttarenā</span>ti saha antarenāti santaraṃ, santarañca taṃ uttarañceti santaruttaraṃ, tena. <span class="bld">Assu</span>ti bhaveyyuṃ. Abhavissaṃsūti hi attho. Sattamīvibhattikālātipattivibhattīnaṃ samānatthabhāvo saddasatthesu vuttoyeva. <span class="bld">Ca</span>saddo upanyāsattho. Esa kathinatthāro nāmāti yojanā. Anujānitukāmo hutvāti sambandho.</p>



<p class="bodytext"><span class="bld">Tatthā</span>ti ‘‘anujānāmi bhikkhave’’tiādipāṭhe. <span class="bld">Vo</span>kārassa nipātamatte sati kathamattho bhavissatīti āha ‘‘atthatakathinānanti attho’’ti. Atthatakathinānaṃ bhikkhūnanti sambandho. Laddhaguṇaṃ dassento āha ‘‘evañhī’’tiādi. <span class="bld">Hi</span>saddo laddhaguṇajotako. <span class="bld">Parato</span>ti paramhi. ‘‘So tumhāka’’nti vā ‘‘so vo’’ti vā avatvā ‘‘so nesaṃ bhavissatī’’ti vuttattā <span class="bld">vo</span>-kāro nipātamattoti adhippāyo. ‘‘Voti sāmivacanameveta’’nti iminā <span class="bld">vo</span> tumhākanti atthaṃ dasseti. Evaṃ sati ‘‘parato so nesa’’nti ettha kathamattho bhavissatīti āha ‘‘so nesanti ettha panā’’tiādi. Ye tumhe atthatakathinā, tesaṃ tumhākanti yojanā. <span class="bld">Kathina</span>saddo thiratthavācako anipphannapāṭipadiko<a name="M0.0362"></a>. Anāmantacārādikānaṃ pañcānisaṃsānaṃ antokaraṇasamatthabhāve thiranti attho.</p>



<p class="bodytext"><span class="bld">Tatthā</span>ti anāmantacārādīsu pañcānisaṃsesu. <span class="bld">Anāmantacāro</span>ti ettha caraṇaṃ cāro, anāmantetvā cāro anāmantacāroti dassento āha ‘‘anāmantetvā caraṇa’’nti. ‘‘Asamādāya caraṇa’’nti iminā <span class="bld">asamādānacāro</span>ti ettha pubbapade tvāpaccayassa anādesaṃ katvā asamādānacāroti vuttanti dasseti. <span class="bld">Yāvatatthacīvara</span>nti ettha ākāralopena sandhīti āha ‘‘yāvatā cīvarena attho’’ti. ‘‘Yāvadatthacīvara’’ntipi pāṭho, evaṃ sati dakāro padasandhimatto. Yāvasaddo paricchedatthavācako, na abhivijhatthavācako. Atthasaddena samāso hoti. <span class="bld">Yo ca tattha cīvaruppādo</span>ti ettha tatthasaddassa visayaṃ dassento āha ‘‘kathinatthārasīmāya’’nti. <span class="bld">Tatruppādenā</span>ti tatra kathinatthārasīmāyaṃ uppādena mūlena. ‘‘Cīvaraṃ uppajjatī’’ti <a name="V2.0027"></a> iminā <span class="bld">cīvaruppādo</span>ti ettha cīvarameva uppādo cīvaruppādoti visesanaparapadattaṃ dasseti.</p>



<p class="bodytext"><span class="bld">Ke</span>ti kittakā. Idaṃ ‘‘gaṇavasenā’’ti vacanaṃ sandhāya vuttaṃ. Atha vā <span class="bld">ke</span>ti kinnāma vutthavassā. Idaṃ ‘‘vutthavassavasenā’’ti vacanaṃ sandhāya vuttaṃ. Satasahassampi janā labhantīti yojanā. <span class="bld">Pi</span>saddena tato adhikampi labhantīti dasseti. <span class="bld">Chinnavassā vā</span>ti purimikāya upagantvā chinnavassā vā. <span class="bld">Aññasmiṃ vihāre</span>ti kathinatthāravihārato aparasmiṃ vihāre. Sabbe chinnavassādikā bhikkhū purimikāya vassūpagatānaṃ bhikkhūnaṃ gaṇapūrakā hontīti yojanā. <span class="bld">Itaresaṃyevā</span>ti purimikāya vassaṃ upagantvā paṭhamapavāraṇāya pavāritānameva. <span class="bld">Paripuṇṇavasso</span>ti paripuṇṇo vīsativasso, acchinnavasso vā. <span class="bld">So</span>ti sāmaṇero. <span class="bld">Iti etthāpī</span>ti evaṃ etesu tīsu vāresupi.</p>



<p class="bodytext">Kena dinnaṃ kathinacīvaraṃ vaṭṭatīti yojanā. Yena kenaci dinnaṃ cīvaraṃ vaṭṭatīti sambandho. <span class="bld">Ta</span>nti vattaṃ. <span class="bld">Ajānanto</span>ti ajānanahetu. Hetvatthe <a name="M0.0363"></a> hi antapaccayo. <span class="bld">Tassā</span>ti kathinadāyakassa. <span class="bld">Eva</span>nti iminā vakkhamānanayena. Aññatarapahonakaṃ vatthanti sambandho. <span class="bld">Tassā</span>ti kathinacīvarassa. Ettakā nāma sūciyo vaṭṭatīti sambandho. Iti ācikkhitabbanti yojanā.</p>



<p class="bodytext">Kathinatthārakenāpi vattaṃ jānitabbanti sambandho. <span class="bld">Pi</span>saddo kathinadāyakaṃ apekkhati. Vattaṃ vitthārento āha ‘‘tantavāyagehato hī’’tiādi. <span class="bld">Ābhatasantānenevā</span>ti ābhatasantatiyā eva. <span class="bld">Khalimakkhitasāṭako</span>ti ahatasāṭako. So hi khalena takkena kañjikena makkhitasāṭakattā ‘‘khalimakkhitasāṭako’’ti vuccati. <span class="bld">Kathinatthārasāṭaka</span>nti kathinatthāratthāya dinnaṃ sāṭakaṃ. <span class="bld">Tadahevā</span>ti tasmiṃ dinnaahani eva. <span class="bld">Tasmi</span>nti paṭhamaṃ dinne kathinatthārasāṭake. <span class="bld">Aññāni cā</span>ti kathinasāṭakato aññāni ca. Casaddena na kathinasāṭakameva āharati, aññāni cāti dasseti. <span class="bld">Yo</span>ti kathinadāyako. <span class="bld">Itaro</span>ti paṭhamaṃ kathinadāyako. <span class="bld">Yathā tathā ovaditvā</span>ti tava santakato etassa santakaṃ saṅghassa bahupakāraṃ, saṅghassa bahupakārattaṃ tayāpi icchitabbaṃ, evamicchantassa bahupuññanti yena tenākārena ovaditvā.</p>



<p class="bodytext">Kena bhikkhunāti sambandho. Yassa saṅgho kathinacīvaraṃ deti, tena bhikkhunā attharitabbanti yojanā. Kassa bhikkhussāti sambandho. Yo jiṇṇacīvaro hoti, tassa dātabbanti <a name="V2.0028"></a> yojanā. Mahatī parisā etassāti <span class="bld">mahāpariso</span> thero. ‘‘Navakataro sakkoti, tassa dātabba’’nti vacanassa anekantabhāvaṃ dassento āha ‘‘api cā’’tiādi. <span class="bld">Api cā</span>ti ekantena. <span class="bld">Tadatthāyā</span>ti tassa jiṇṇacīvarassa atthāya. <span class="bld">Assā</span>ti bhikkhussa. <span class="bld">Pelavo</span>ti viraḷo. <span class="bld">Tenāpī</span>ti kathinatthārakenāpi. <span class="bld">Ta</span>nti vidhiṃ. <span class="bld">Dānakammavācā</span>ti dānakāraṇakammavācā.</p>



<p class="bodytext">Evaṃ dinne pana kathine niṭṭhāpetabbānīti yojanā. <span class="bld">Ekenāpī</span>ti <span class="bld">pi</span>saddena pageva bahūhi panāti dasseti. <span class="bld">Buddhappasattha</span>nti buddhehi pasatthaṃ. Atīte kappasatasahassamatthaketi yojanā. <span class="bld">Tassā</span>ti padumuttarassa<a name="M0.0364"></a>. Kathinaṃ gaṇhi kirāti yojanā. <span class="bld">Ta</span>nti kathinaṃ, satthā akāsīti sambandho.</p>



<p class="bodytext">Katapariyositaṃ kathinaṃ kiṃ kātabbanti āha ‘‘katapariyositaṃ panā’’tiādi. Kathinaṃ gahetvā attharitabbanti sambandho. ‘‘Tena kathinatthārakena bhikkhunā’’ti padaṃ ‘‘vacanīyo’’ti pade suddhakattā, ‘‘anumodāpetabba’’nti pade kāritakattā. Kiṃ vacanīyoti āha ‘‘atthataṃ…pe… anumodathā’’ti. ‘‘Tehi anumodakehi bhikkhuhī’’ti padaṃ ‘‘vacanīyo’’ti pade avuttakattā, ‘‘anumodāpetabba’’nti pade kāritakammaṃ avuttakammaṃ, vā. ‘‘Kathina’’nti dhātukammaṃ vā vuttakammaṃ vā upanetabbaṃ. Kiṃ vacanīyoti āha ‘‘atthataṃ…pe… anumodāmā’’ti. <span class="bld">Itarehi cā</span>ti anumodakehi ca. <span class="bld">Sabbesa</span>nti atthārakaanumodakānaṃ. <span class="bld">Hī</span>ti saccaṃ. <span class="bld">Eta</span>nti sabbesaṃ atthatabhāvaṃ, ‘‘dvinnaṃ…pe… anumodakassa cā’’ti vacanaṃ vā.</p>



<p class="bodytext">Evaṃ kathine atthate sati panāti yojanā. <span class="bld">Yenā</span>ti bhikkhunā. <span class="bld">Avicāretvāvā</span>ti ‘‘kathinatthārakassa demā’’ti vā ‘‘saṅghassa demā’’ti vā avicāretvā eva. <span class="bld">Sesacīvarānipī</span>ti kathinatthāracīvarato sesacīvarānipi. Saṅghena dātabbānīti sambandho. ‘‘Apaloketvā’’ti iminā kammavācāya kiccābhāvaṃ dasseti. <span class="bld">Vassāvāsikaṭṭhitikāyā</span>ti vassāvāsakāle pavattāya ṭhitikāya. <span class="bld">Garubhaṇḍa</span>nti mañcabibbohanādigarubhaṇḍaṃ. <span class="bld">Ekasīmāyā</span>ti ekāya upacārasīmāya.</p>



<p class="bodytext"><a name="para308"></a><span class="paranum">308</span>. <span class="bld">Yathā cā</span>ti ettha <span class="bld">yathā</span>saddo yaṃsaddattho. Yena vidhināti hi attho. <span class="bld">Mahābhūmika</span>nti mahāvisayaṃ. Catuvīsatiākāravantatāya mahāvitthārikanti vuttaṃ hoti. <span class="bld">Tato</span>ti anatthatalakkhaṇato. <span class="bld">Parivārepī</span>ti <span class="bld">pi</span>saddo na idha evāti dasseti.</p>



<p class="bodytext"><span class="bld">Tatthā</span>ti catuvīsatiyā ākāresu. <span class="bld">Ullikhitamattenā</span>ti ettha pamāṇassa uggahaṇatthaṃ nakhādīhi <a name="V2.0029"></a> likhanaṃ ullikhitaṃ, ullikhitaṃ mattaṃ pamāṇaṃ ullikhitamattanti dassento āha ‘‘dīghato ca puthulato <a name="M0.0365"></a> ca pamāṇagahaṇamattenā’’ti. Tamevatthaṃ vitthārento āha ‘‘pamāṇaṃ hī’’tiādi. Dassento hutvā ullikhatīti yojanā. <span class="bld">Pañcaka</span>nti pañcapamāṇaṃ, pañcasamūhaṃ vā khaṇḍaṃ. <span class="bld">Vā</span>saddena aññānipi terasakādīni saṅgaṇhāti. <span class="bld">Moghasuttakāropanamattenā</span>ti moghasuttassa cīvarassūpari āropanamattena. <span class="bld">Dīghasibbitamattenā</span>ti dīghato sibbitamattena. <span class="bld">Muddiyapaṭṭabandhanamattenā</span>ti muddiyapaṭṭassa bandhanamattena. <span class="bld">Dve cimilikāyo</span>ti dve pilotikāyo. <span class="bld">Paṭhamacimilikā</span>ti kathinacimilikato aññā attano pakaticimilikā ghaṭetvā ṭhapitā hotīti yojanā. ‘‘Taṃ paṭhamacimilika’’nti pāṭhasesaṃ ajjhāharitvā kathinasāṭakassa kucchicimilikaṃ katvāti iminā sambandhitabbaṃ. <span class="bld">Pakaticīvarassā</span>ti attano pakaticīvarassa. <span class="bld">Pakatipaṭṭabandhacīvara</span>nti pakatipaṭṭena bandhacīvaraṃ. <span class="bld">Piṭṭhianuvātāropanamattenā</span>ti dīghato anuvātassa cīvarassūpari āropanamattena. Dīghānuvātañhi pārupanakāle piṭṭhiyaṃ ṭhitattā piṭṭhianuvātanti vuccati. <span class="bld">Kucchianuvātāropanamattenā</span>ti puthulato anuvātassa cīvarassūpari āropanamattena. Puthulānuvātañhi pārupanakāle kucchiyaṃ ṭhitattā kucchianuvātanti vuccati. <span class="bld">Āgantukapaṭṭāropanamattenā</span>ti āgantukapaṭṭassa cīvarassūpari āropanamattena. <span class="bld">Vā</span>ti athavā.</p>



<p class="bodytext"><span class="bld">Sāruppa</span>nti samaṇānucchavikaṃ. <span class="bld">Parikathāyā</span>ti pariyāyena uppāditāya kathāya. <span class="bld">Atiukkaṭṭhaṃ vaṭṭatī</span>ti atiukkaṭṭhaṃ eva vaṭṭati. <span class="bld">Otiṇṇasadisamevā</span>ti otiṇṇena vatthena sadisameva kathinacīvaranti sambandho. <span class="bld">Tatthā</span>ti duvidhesu sannidhīsu. <span class="bld">Tadahevā</span>ti tasmiṃ dinnaahani eva.</p>



<p class="bodytext"><span class="bld">Rattinissaggiyenā</span>ti rattiatikkantaṃ hutvā nissaggiyena. <span class="bld">Aññenā</span>ti ticīvarato aññena. <span class="bld">Samaṇḍalikata</span>nti saha mahāmaṇḍalaaḍḍhamaṇḍalena kataṃ.</p>



<p class="bodytext"><a name="para309"></a><span class="paranum">309</span>. Evaṃ catuvīsatiākāraṃ anatthatalakkhaṇaṃ dassetvā idāni sattarasākāraṃ atthatalakkhaṇaṃ dassento āha ‘‘ahatenā’’tiādi<a name="M0.0366"></a>. Tattha paribhogaṃ na hanittha na gacchitthāti <span class="bld">ahataṃ,</span> paribhogena na hanitabbaṃ na hiṃsitabbanti vā <span class="bld">ahata</span>nti dassento āha ‘‘aparibhuttenā’’ti. ‘‘Ahatasadisenā’’ti iminā <span class="bld">ahatakappenā</span>ti ettha <span class="bld">kappa</span>saddo sadisatthoti dasseti. <span class="bld">Pāpaṇikenā</span>ti ettha pasārito āpaṇo pāpaṇo, tasmiṃ patitaṃ pāpaṇikanti dassento āha ‘‘āpaṇadvāre patita’’nti. ‘‘Pilotika’’nti iminā ṇikapaccayassa sarūpaṃ dasseti. <span class="bld">Vuttavipallāsenevā</span>ti vuttehi ‘‘nimittakatenā’’tiādīhi vipallāsena eva. <span class="bld">Tatthā</span>ti parivāre<a name="V2.0030"></a>. <span class="bld">Hī</span>ti saccaṃ, yasmā vā. <span class="bld">Idhā</span>ti kathinakkhandhake. Avuccamānena tena vacanena parihāyatīti sambandho.</p>



<p class="bodytext"><a name="para310"></a><span class="paranum">310</span>. <span class="bld">Tatthā</span>ti ‘‘kathañca bhikkhave ubbhataṃ hoti kathina’’ntiādipāṭhe. Janettiyo mātaroti yojanā. Iminā dhammena putte mānetīti <span class="bld">mātā,</span> dhammena puttehi māniyatīti vā <span class="bld">mātā,</span> sā viya hontīti <span class="bld">mātikā</span>ti dasseti. <span class="bld">Kathinubbhāra</span>nti ca <span class="bld">kathinuddhāra</span>nti ca atthato sadisaṃ. <span class="bld">Etā</span>ti etā padajātiyo. <span class="bld">Tāsū</span>ti aṭṭhasu mātikāsu. <span class="bld">Assā</span>ti kathinubbhārassa.</p>



<p class="subhead">188. Ādāyasattakakathā</p>



<p class="bodytext"><a name="para311"></a><span class="paranum">311</span>. <span class="bld">Na paccessa</span>nti ettha patītyūpasaggassa punatthaṃ, idhātuyā ca gatyatthaṃ dassento āha ‘‘na puna āgamissa’’nti. Evaṃ pakkamato chijjatīti sambandho.</p>



<p class="bodytext"><span class="bld">Etañcā</span>ti pakkamanantikaṃ, kathinuddhārañca. <span class="bld">Tāha</span>nti te ahaṃ. <span class="bld">Te</span>ti tuyhaṃ.</p>



<p class="bodytext"><span class="bld">Añña</span>nti attano vihārato aññaṃ. <span class="bld">Evaṃ hotī</span>ti eso parivitakko hoti. <span class="bld">So</span>ti āvāsapalibodho. Ādiccabandhunā vuttoti yojanā.</p>



<p class="bodytext">Dve palibodhā ekato chijjantīti sambandho. <span class="bld">Apubbaṃ acarima</span>nti ekapahāreneva. So palibodhūpacchedo kasmā vitthārato na vuttoti āha ‘‘so panā’’tiādi. <span class="bld">So panā</span>ti palibodhūpacchedo <a name="M0.0367"></a> pana. Na vuttoti sambandho. <span class="bld">Etthā</span>ti imasmiṃ kathinubbhāre. Kasmā ayaṃ kathinuddhāro <span class="bld">‘‘nāsanantiko’’</span>ti vuttoti āha ‘‘yasmā’’tiādi. <span class="bld">Tassā</span>ti bhikkhuno.</p>



<p class="bodytext">Āsāvacchedike chijjatīti sambandho. <span class="bld">Ayaṃ panā</span>ti āsāvacchediko kathinuddhāro pana. Anekapabhedo hotīti sambandho. <span class="bld">Tassā</span>ti bhikkhussa. <span class="bld">Vutto</span>ti ayaṃ āsāvacchediko kathinuddhāro vuttoti yojanā. <span class="bld">Ettha panā</span>ti imasmiṃ pana ṭhāne. <span class="bld">Tatthā</span>ti sīmātikkantike.</p>



<p class="bodytext"><a name="para312-325"></a><span class="paranum">312-325</span>. <span class="bld">Eva</span>ntiādi nigamanaṃ. <span class="bld">Sattake</span>ti aṭṭhasu mātikāsu āsāvacchedato sese sattapamāṇe, sattasamūhe vā. <span class="bld">Teyevā</span>ti sattake eva. <span class="bld">Tato</span>ti vārato. <span class="bld">Ye ye</span>ti kathinuddhārā. <span class="bld">Itarehī</span>ti āsāvacchedato aññehi. Ye palibodhā vuttāti sambandho. Āvāso cajīyati anenāti <a name="V2.0031"></a> <span class="bld">catta</span>nti vacanatthaṃ dassento āha ‘‘yena cittenā’’tiādi. <span class="bld">Ta</span>nti cittaṃ. ‘‘Eseva nayo’’ti iminā āvāso vamīyati anenāti <span class="bld">vantaṃ</span>. Āvāsato muccati anenāti <span class="bld">mutta</span>nti vacanatthaṃ atidisati. <span class="bld">Sabbatthā</span>ti sabbasmiṃ kathinakkhandhake.</p>



<p class="centered">Iti kathinakkhandhakavaṇṇanāya yojanā samattā.</p>



<p class="title">8. Cīvarakkhandhakaṃ</p>



<p class="subhead">202. Jīvakavatthukathā</p>



<p class="bodytext"><a name="para326"></a><span class="paranum">326</span>. Cīvarakkhandhake padakkhiṇasaddassa apasabyatthaṃ paṭikkhipanto āha ‘‘chekā kusalā’’ti. <span class="bld">Abhisaṭā</span>ti ettha saradhātuyā gaticintāsu idha gatyattheti dassento āha ‘‘abhigatā’’ti. <span class="bld">Abhigatā</span>ti abhimukhaṃ gantabbā. Nanu pāḷiyaṃ <span class="bld">‘‘atthikānaṃ atthikānaṃ manussāna’’</span>nti vuttaṃ, kasmā pana ‘‘atthikehi atthikehi manussehī’’ti vuttanti āha ‘‘karaṇatthe panā’’tiādi. Iminā chaṭṭhīkattā nāma <a name="M0.0368"></a> tatiyākattunā samānoyevāti dasseti. Nigame vasatīti <span class="bld">negamo</span>ti vutte kuṭumbiyagaṇo negamo nāmāti āha ‘‘kuṭumbiyagaṇo’’ti.</p>



<p class="bodytext"><a name="para327"></a><span class="paranum">327</span>. Nagare nivasantīti <span class="bld">nāgarā</span>. Datvā, vuṭṭhāpesunti sambandho. <span class="bld">Ārāmuyyānavāhanādī</span>ti ettha <span class="bld">ādi</span>saddena aññāni upabhogaparibhogāni saṅgaṇhāti. <span class="bld">Gaṇikaṭṭhāne</span>ti gaṇikāya ṭhāne. <span class="bld">Gaṇikā</span>ti ca nagarasobhinī. Sā hi atthikena janagaṇena abhigantabbāti <span class="bld">gaṇikā</span>ti vuccati. <span class="bld">Paṭisatena cā</span>ti ettha <span class="bld">ca</span>saddo avadhāraṇattho. Rattiṃ gamanassa paṭinidhisaṅkhātena satena evāti hi attho. <span class="bld">Gilāna</span>nti ettha bhāvapaccayena vināpi bhāvattho ñātabboti āha ‘‘gilānabhāva’’nti. ‘‘Jānāpeyya’’nti iminā <span class="bld">paṭivedeyya</span>nti ettha vidadhātuyā ñāṇatthaṃ dasseti. <span class="bld">Kattarasuppe</span>ti ettha <span class="bld">kattara</span>saddo jiṇṇapariyāyoti āha ‘‘jiṇṇasuppe’’ti. Supanti sunakhādayo etthāti <span class="bld">suppaṃ,</span> kattaraṃ suppaṃ kattarasuppaṃ.</p>



<p class="bodytext"><a name="para328"></a><span class="paranum">328</span>. <span class="bld">Ta</span>nti jīvakaṃ. Aññe rājadārakā vadanti kirāti sambandho. Natthi mātā etassāti <a name="V2.0032"></a> <span class="bld">nimmātiko. Yathā cā</span>tiādīsu yathā pesanti, tathāti yojanā. <span class="bld">Ca</span>saddo sampiṇḍanattho. Na kevalaṃ vadantiyeva, atha kho na koci kiñci pesetīti hi attho. <span class="bld">Aññesa</span>nti jīvakato aññesaṃ. <span class="bld">Tassā</span>ti jīvakassa. <span class="bld">Itī</span>ti evaṃ. <span class="bld">So</span>ti jīvako. <span class="bld">Taṃ sabba</span>nti ‘‘nimmātiko nippitiko’’ti vadanañca paṇṇākārassa apesanañcāti taṃ sabbaṃ.</p>



<p class="bodytext"><span class="bld">Yaṃnūnā</span>ti sādhu vata. Ahaṃ vajjasippaṃ sikkheyyaṃ sādhu vatāti yojanā. <span class="bld">Tassā</span>ti jīvakassa. <span class="bld">Etadahosī</span>ti etaṃ ahosi, parivitakko ahūti attho. <span class="bld">Parūpaghātapaṭisaṃyuttānī</span>ti paraṃ upagantvā, upa bhusena vā hananena paṭisaṃyuttāni. <span class="bld">Mettāpubbabhāga</span>nti sippassa pubbabhāge pavattā mettā etassāti mettāpubbabhāgaṃ. Iti ahosīti yojanā. Purimacintāya anekantabhāvato ekantabhāvaṃ dassento āha ‘‘api cā’’tiādi. <span class="bld">Api cā</span>ti ekantena. <span class="bld">Aya</span>nti jīvako. <span class="bld">Ito</span>ti bhaddakappato. <span class="bld">Aya</span>nti upāsako<a name="M0.0369"></a>. <span class="bld">Catuparisantare</span>ti catuparisamajjhe. <span class="bld">Patthataguṇa</span>nti pattharitaguṇaṃ. <span class="bld">Ṭhānantara</span>nti ṭhānabhedaṃ, <span class="bld">ahampī</span>ti na ayaṃ upāsakoyeva, ahampīti attho. <span class="bld">Bhagavā</span>ti ālapanapadametaṃ. <span class="bld">Patthana</span>nti icchitavaraṃ. <span class="bld">Codiyamānopī</span>ti uyyojiyamānopi. <span class="bld">Pi</span>saddena purimacintanamapekkhati. <span class="bld">Esā</span>ti eso jīvako.</p>



<p class="bodytext"><a name="para329"></a><span class="paranum">329</span>. <span class="bld">Disāpāmokkho</span>ti padassa disāsu pāmokkho disāpāmokkhoti vacanatthaṃ dassento āha ‘‘sabbadisāsū’’tiādi. <span class="bld">Tasmiñca samaye</span>ti jīvakassa tasmiṃ cintanasamaye ca, āgamaṃsūti sambandho. <span class="bld">Te</span>ti vāṇije, pucchīti sambandho. <span class="bld">Kuto</span>ti nagarato. <span class="bld">Takkasīlato</span>ti takkasīlanagarato. <span class="bld">Tatthā</span>ti takkasīle. <span class="bld">Āmā</span>ti sampaṭicchanatthe nipāto, āma atthīti hi attho. <span class="bld">Te</span>ti vāṇijā. <span class="bld">Tathā</span>ti yathā jīvako āha, tathā akaṃsūti attho. <span class="bld">So</span>ti jīvako. <span class="bld">Pitara</span>nti abhayarājakumāraṃ. <span class="bld">Tehī</span>ti vāṇijehi.</p>



<p class="bodytext"><span class="bld">Ta</span>nti jīvakaṃ, pucchīti sambandho. <span class="bld">So</span>ti jīvako. Kasmā tāta tvaṃ idhāgato asi panāti pucchīti yojanā. <span class="bld">Tato</span>ti pucchato. <span class="bld">So</span>ti jīvako. Sikkhituṃ āgato amhīti yojanā. <span class="bld">Bahuñca gaṇhātī</span>tiādīsu so kiñci kammaṃ akatvā sippasseva sikkhitattā bahuñca gaṇhātīti āha ‘‘yathā’’tiādi. Tattha yathā sikkhantiyeva, evaṃ tathā so na sikkhatīti yojanā. <span class="bld">So panā</span>ti jīvako pana, karoti sikkhatīti sambandho. <span class="bld">Ekaṃ kāla</span>nti ekasmiṃ kāle. Evaṃ sante kasmā so bahuñca gaṇhātīti āha ‘‘evaṃ santepī’’tiādi. <span class="bld">Medhāvitāyā</span>ti khippaṃ gahaṇadhāraṇapaññatāya, bahuñca sippanti sambandho. Assa jīvakassa gahitañca sippaṃ na sammussatīti yojanā.</p>



<p class="bodytext">Yattakaṃ <a name="V2.0033"></a> sippaṃ ācariyo jānāti, tattakaṃ ayaṃ jīvako jānātīti yojanā. <span class="bld">Ya</span>nti sippaṃ. <span class="bld">Aya</span>nti jīvako, bhavissatīti sambandho. <span class="bld">Na</span>nti jīvakaṃ. <span class="bld">Yathā</span>ti yenākārena. <span class="bld">Kammavipāka</span>nti kammavipākajaṃ rogaṃ. ‘‘Na’’nti padaṃ ‘‘sikkhāpesī’’ti pade kāritakammaṃ, ‘‘bhesajjayojana’’nti <a name="M0.0370"></a> padaṃ dhātukammaṃ. <span class="bld">Bhesajjayojana</span>nti bhesajjena rogassa yojanaṃ. <span class="bld">So panā</span>ti jīvako pana. <span class="bld">Iminā</span>ti jīvakena na uggahitaṃ, uggahitanti sambandho. <span class="bld">Ekena dvārenā</span>ti catūsu dvāresu ekena dvārena. <span class="bld">Āhiṇḍanto</span>ti vicaranto. <span class="bld">Parittaṃ pātheyya</span>nti ettha parittasaddassa ārakkhanatthepi pavattanato idha appatthe pavattatīti dassento āha ‘‘appamattaka’’nti. Kasmā appamattakaṃ pātheyyaṃ adāsīti yojanā. <span class="bld">Tassā</span>ti disāpāmokkhassa. <span class="bld">Aya</span>nti jīvako, labhissatīti sambandho. <span class="bld">Tato</span>ti labhanato. <span class="bld">Khīṇe pātheyye</span>ti pātheyye khīṇe satīti yojanā.</p>



<p class="subhead">203. Seṭṭhibhariyādivatthukathā</p>



<p class="bodytext"><a name="para330"></a><span class="paranum">330</span>. <span class="bld">Yā nāmā</span>ti yā nāma gharaṇī. <span class="bld">Kimpi māya</span>nti ettha ekāralopasandhīti āha ‘‘kimpi me aya’’nti. Iminā yakārādesasandhiṃ nivatteti, ‘‘myāya’’ntipi pāṭho, evaṃ sati ādesasandhiyeva, na lopasandhi. Ayaṃ gharaṇī me kiñci deyyadhammaṃ kimpi dassatīti yojanā. <span class="bld">Tassa cā</span>ti sabbissa ca, <span class="bld">katassā</span>tipi pāṭho. <span class="bld">Rogūpasamassa cā</span>ti mama rogassa upasamassa ca, imehi padehi <span class="bld">saṃyamassā</span>ti padassa atthaṃ dasseti. ‘‘Upakāra’’nti iminā <span class="bld">upajānāmī</span>ti ettha upasaddassa atthaṃ dasseti. <span class="bld">Adhippāyo</span>ti gharaṇiyā āsayo.</p>



<p class="bodytext"><a name="para331"></a><span class="paranum">331</span>. ‘‘Sabbālaṅkāraṃ tuyhaṃ hotū’’ti idaṃ vacanaṃ rājā sabhāvato āha, udāhu kiñci cintetvāti āha ‘‘rājā’’tiādi. Tattha <span class="bld">ima</span>nti alaṅkāraṃ. <span class="bld">Pamāṇayutte</span>ti kāraṇānurūpe. <span class="bld">Na</span>nti jīvakaṃ. <span class="bld">Nāṭakānampī</span>ti pañcasatikānaṃ nāṭakānampi. <span class="bld">Sopī</span>ti jīvakopi. <span class="bld">Tesa</span>nti abhayakumāranāṭakānaṃ. <span class="bld">Me</span>ti mayhaṃ, na patirūpanti sambandho. <span class="bld">Ayyikāna</span>nti mātāmahīnaṃ. Katassa me upakāranti yojanā. Iminā adhikāro ca upakāro ca atthato sadisanti dasseti. Rājā pasanno datvā āhāti sambandho.</p>



<p class="subhead">205. Rājagahaseṭṭhivatthukathā</p>



<p class="bodytext"><a name="para332"></a><span class="paranum">332</span>. <span class="bld">Iriyāpathasamparivattanenā</span>ti <a name="M0.0371"></a> iriyāpathassa punappunaṃ parivattanena. Tīhi sattāhehi niccalassa <a name="V2.0034"></a> nipannassa assa seṭṭhissa matthaluṅganti yojanā. Appeva nipajjeyyāti yojanā. <span class="bld">Na</span>nti seṭṭhiṃ. <span class="bld">Tenevā</span>ti teneva kāraṇena. Sīsaṃ chādetīti <span class="bld">sīsacchavī</span>ti vutte sīsapaṭicchādanacammanti āha ‘‘sīsacamma’’nti. <span class="bld">Tassā</span>ti seṭṭhissa. <span class="bld">Tīhi sattāhenā</span>ti ettha pubbapadena pacchimapadaṃ guṇitvā gahetabbanti āha ‘‘tīhi passehi ekenekena sattāhenā’’ti.</p>



<p class="bodytext"><a name="para333"></a><span class="paranum">333</span>. <span class="bld">Janaṃ nīharāpetvā</span>ti janaṃ apakkamāpetvā.</p>



<p class="subhead">207. Pajjotarājavatthukathā</p>



<p class="bodytext"><a name="para334"></a><span class="paranum">334</span>. <span class="bld">Vicchikassa jāto</span>ti vicchikassa kāraṇā jāto, vicchikaṃ paṭicca jātoti attho. Sabbi ca bhesajjaṃ vicchikānaṃ paṭikūlaṃ hotīti yojanā. <span class="bld">Paññāsayojanikā</span>ti ettha ṇikapaccayassa gantuṃ samatthatthe pavattabhāvaṃ dassento āha ‘‘gantuṃ samattho hotī’’ti. <span class="bld">Assa rañño</span>ti candapajjotanāmakassa assa rañño. <span class="bld">Hatthinīyevā</span>ti bhaddavatikā nāma hatthinīyeva. <span class="bld">Vīsayojanasata</span>nti vīsādhikaṃ yojanasataṃ.</p>



<p class="bodytext">Bhuñjituṃ nisinnassa ekassa kulaputtassa dvāreti yojanā. <span class="bld">Tassā</span>ti kulaputtassa, ārocesīti sambandho. <span class="bld">So</span>ti kulaputto, ‘‘āharā’’ti āṇāpesīti sambandho. <span class="bld">Itaro</span>ti puriso. <span class="bld">Ta</span>nti pattaṃ. <span class="bld">Yattha yatthā</span>ti yasmiṃ yasmiṃ bhave. Tattha tattha vāhanasampanno homīti yojanā. <span class="bld">So</span>ti puriso. Pajjoto nāma ayaṃ rājā jātoti yojanā.</p>



<p class="bodytext"><span class="bld">Sabbiṃ pāyetvā</span>ti idaṃ upalakkhaṇamattanti dassento āha ‘‘sabbiñca pāyetvā’’tiādi. Sabbiñca pāyetvā, paricārakānaṃ āhārācāre vidhiñca ācikkhitvāti attho. <span class="bld">Olumpetvā</span>ti lupidhātu <a name="M0.0372"></a> odahanatthoti āha ‘‘odahitvā’’ti. <span class="bld">Virecesī</span>ti uddhañca adho ca virecesi.</p>



<p class="subhead">208. Siveyyakadussayugakathā</p>



<p class="bodytext"><a name="para335"></a><span class="paranum">335</span>. <span class="bld">Sivathika</span>nti sivā jambukā kuṇapakhādanatthāya āgantvā tiṭṭhanti etthāti <span class="bld">sivaṭṭhaṃ,</span> tadeva <span class="bld">sivathikaṃ,</span> iminā sivathikāyaṃ uppannaṃ siveyyakaṃ thikasaddassa lopaṃ katvāti dasseti. <span class="bld">Tatthā</span>ti uttarakurūsu. <span class="bld">Ta</span>nti mataṃ. <span class="bld">Hatthisoṇḍakasakuṇā</span>ti hatthiliṅgavihaṅgamā. Te hi hatthino soṇḍo viya soṇḍo etesu atthīti <span class="bld">hatthīsoṇḍakā,</span> te ca te sakuṇā ceti hatthisoṇḍakasakuṇāti <a name="V2.0035"></a> vuccanti. <span class="bld">Rañño āharantī</span>ti rañño atthāya, santikaṃ vā āharanti. <span class="bld">Ida</span>nti siveyyakaṃ dussayugaṃ. Siviraṭṭhe vāyitaṃ <span class="bld">siveyyaka</span>nti ca dassento āha ‘‘athavā’’tiādi. <span class="bld">Tenā</span>ti kāraṇena. ‘‘Siveyyakanti…pe… vadantī’’ti porāṇā āhūti yojanā.</p>



<p class="subhead">209. Samattiṃsavirecanakathā</p>



<p class="bodytext"><a name="para336"></a><span class="paranum">336</span>. <span class="bld">Kiṃpanā</span>ti ettha kiṃsaddo aniyamattho. Lūkho kiṃ, na lūkho kinti hi attho. ‘‘Sinehapānaṃ pana temetī’’ti ca ‘‘karotī’’ti ca sambandho. <span class="bld">Sabbatthā</span>ti sakalakāye. <span class="bld">Sirā</span>ti kaṇḍarā. <span class="bld">Aya</span>nti jīvako. <span class="bld">Oḷārikadosaharaṇattha</span>nti oḷārikassa dosassa apanayanatthaṃ. <span class="bld">Pakatatte</span>ti pakatisaṅkhāte sabhāve satīti sambandho. Bhagavā bhanteti yojanā. <span class="bld">Kuto</span>ti kassa santikā. Vaṭṭati nu khoti cintesīti yojanā. <span class="bld">Tato</span>ti cintanato. <span class="bld">Soṇo</span>ti koḷivīsasoṇo, bhuñjatīti sambandho. <span class="bld">Tato</span>ti soṇassa santikā. <span class="bld">Tassā</span>ti soṇassa. <span class="bld">So</span>ti soṇo. <span class="bld">Therassā</span>ti moggallānattherassa. Idaṃ ‘‘patta’’ntipade sāmī, ‘‘adāsī’’ti pade sampadānaṃ. Aññaṃ piṇḍapātanti sambandho.</p>



<p class="bodytext">Rājāpi kho bhuñjitukāmo ahosīti sambandho. Yañca sujātā adāsi, yañca parinibbānakāle cundo kammāraputto, bhājanagatesu <a name="M0.0373"></a> dvīsuyeva tesu piṇḍapātesu devatā ojaṃ pakkhipantīti yojanā. <span class="bld">Aññesū</span>ti dvīhi piṇḍapātehi aññesu. <span class="bld">Iccha</span>nti ruciṃ. <span class="bld">So</span>ti bimbisāro rājā. <span class="bld">Tavevā</span>ti tuyhameva. <span class="bld">Ta</span>nti bhagavato vacanaṃ. Rājā akāsīti sambandho. <span class="bld">Te</span>ti asītikulaputtasahassā. <span class="bld">Etadatthamevā</span>ti soṇassa arahatte patiṭṭhāpanatthameva, na rañño anuggahatthanti adhippāyo.</p>



<p class="subhead">210. Varayācanakathā</p>



<p class="bodytext"><a name="para337"></a><span class="paranum">337</span>. Kataṃ bhattakiccaṃ yenāti <span class="bld">katabhattakicco,</span> tasmiṃ satīti sambandho. <span class="bld">Vuttanayenevā</span>ti rāhulavatthumhi (mahāva. aṭṭha. 105) vuttanayeneva. <span class="bld">Idaṃ vattha</span>nti idaṃ siveyyakaṃ vatthaṃ, uppannanti sambandho. ‘‘Tāvā’’ti ajjhāharitabbo. <span class="bld">Etthantare</span>ti etasmiṃ vatthuppannakālamajjhe. Koci bhikkhūti sambandho. <span class="bld">Tenā</span>ti paṃsukūlikahetunā. <span class="bld">Aya</span>nti jīvako. <span class="bld">Gahapaticīvara</span>nti ettha gahapatīnaṃ cīvaranti atthaṃ paṭikkhipanto āha ‘‘gahapatīhi dinnaṃ cīvara’’nti<a name="V2.0036"></a>. <span class="bld">Vatthadānānisaṃsapaṭisaṃyuttāyā</span>ti ‘‘vatthado hoti vaṇṇado’’tiādikāya (saṃ. ni. 1.42) vatthadānassa ānisaṃsena paṭisaṃyuttāya. Vicchāvasena vutto ‘‘itarītarenā’’ti sabbanāmasaddo aniyamatthoti āha ‘‘appagghenapi mahagghenapi yena kenacī’’ti. <span class="bld">Pāvāro</span>ti uttarāsaṅgo. So hi pārupanatthāya variyati icchiyatīti pāvāroti vuccati. ‘‘Kappāsādibhedo’’ti iminā tassa sarūpaṃ dasseti. <span class="bld">Pakatikojavamevā</span>ti pakatiyā bhikkhūnaṃ sāruppaṃ kojavameva. Soḷasanāṭakitthīnaṃ ṭhatvā naccayogyattā mahatī piṭṭhi etassāti <span class="bld">mahāpiṭṭhiyaṃ,</span> tameva kojavaṃ <span class="bld">mahāpiṭṭhiyakojavaṃ</span>. Tassa kira lomāni caturaṅgulādhikāni honti.</p>



<p class="subhead">211. Kambalānujānanādikathā</p>



<p class="bodytext"><a name="para338"></a><span class="paranum">338</span>. <span class="bld">Kāsīna</span>nti kāsīnaṃ janapadānaṃ, kāsiraṭṭhe nivāsīnaṃ janānaṃ vā. <span class="bld">Pasenadissā</span>ti paccuṭṭhaṃ, paṭipakkhaṃ vā senaṃ jinātīti <span class="bld">pasenadi</span> jakārassa dakāraṃ katvā. <span class="bld">Esā</span>ti eso kāsirājā. ‘‘Sahassa’’nti <a name="M0.0374"></a> iminā <span class="bld">kāsi</span>saddassa saṅketasaṅkhyaṃ dasseti. <span class="bld">Taṃagghanako</span>ti tena kāsinā agghanako. Kasmā aḍḍhakāsīti (therīgā. aṭṭha. 25) vuttoti āha ‘‘ayaṃ panā’’tiādi. <span class="bld">Aya</span>nti kambalo. <span class="bld">Panā</span>ti kāraṇatthajotako. Yasmāti hi attho.</p>



<p class="bodytext"><a name="para339"></a><span class="paranum">339</span>. Bhañjitabbaṃ khomādīni pañca suttāni missitvā avamadditabbanti <span class="bld">bhaṅga</span>nti dassento āha ‘‘bhaṅgaṃ nāmā’’tiādi. <span class="bld">Vākamayamevā</span>ti bhaṅganāmakena vākena nibbattameva.</p>



<p class="bodytext"><a name="para340"></a><span class="paranum">340</span>. <span class="bld">Te</span>ti bhikkhū, sallakkhiṃsu kirāti sambandho. <span class="bld">Etassā</span>ti padassa, atthanti sambandho. <span class="bld">Na acchiṃsū</span>ti na āsiṃsu, na vasiṃsūti attho. <span class="bld">Nākāmā</span>ti ettha kamudhātu icchattho yakāralopoti āha ‘‘na anicchāyā’’ti. <span class="bld">Dātabbo</span>ti bhāgo dātabbo. <span class="bld">Upacāre</span>ti susānassa samīpe. ‘‘Akāmā bhāgaṃ dātu’’nti vacanassa anekantabhāvaṃ dassetuṃ vuttaṃ ‘‘yadi panā’’tiādi. <span class="bld">Idhā</span>ti imaṃ susānaṃ. ‘‘Sampattā gaṇhantū’’ti dentīti yojanā. <span class="bld">Yenā</span>ti bhikkhunā. <span class="bld">Sadisā okkamiṃsū</span>ti ettha sadisasaddo samapariyāyoti āha ‘‘samaṃ okkamiṃsū’’ti. <span class="bld">Sama</span>nti bhāvanapuṃsako. Samānadisāyāti vā dassento āha ‘‘ekadisāya vā’’ti. Ettha pana yakāralopo daṭṭhabbo. <span class="bld">Bahimevā</span>ti susānato bahi eva. <span class="bld">Katika</span>nti katena pavattaṃ saṅgaraṃ.</p>



<p class="subhead">213. Cīvarapaṭiggāhakasammutikathā</p>



<p class="bodytext"><a name="para342"></a><span class="paranum">342</span>. ‘‘Yo <a name="V2.0037"></a> na chandāgatiṃ gacchatī’’tiādīsu evaṃ vinicchayo veditabboti yojanā. Ñātakādīnaṃ cīvaranti sambandho. <span class="bld">Ekaccasmi</span>nti jane. <span class="bld">Vā</span>saddo vikappattho. Etesu tīsu aññatarena kāraṇena chandāgatiṃ gacchati nāmāti hi attho. Āgatassāpi cīvaranti sambandho <span class="bld">pi</span>saddo garahattho. Pageva pacchā āgatassāti hi attho. <span class="bld">Avamañña</span>nti uññātaṃ. <span class="bld">Vo</span>ti tumhākaṃ. Natthi kinti yojanā. Muṭṭhā <a name="M0.0375"></a> sati etassāti <span class="bld">muṭṭhassati</span>. Āgatānampi cīvaranti sambandho. <span class="bld">Pi</span>saddo sambhāvanattho. Pageva paṭhamaṃ āgatānanti hi attho. Etaṃ cīvarapaṭiggāhakaṭṭhānaṃ nāmāti yojanā. <span class="bld">Santasanto vā</span>ti khedakhedo vā. <span class="bld">Idañcidañcā</span>ti idañca idañca cīvaraṃ. <span class="bld">Tasmā</span>ti yasmā ca gacchati, yasmā ca jānāti, tasmā. <span class="bld">Yo</span>ti bhikkhu. Sakkotīti sambandho. Evarūpo bhikkhu sammanitabboti yojanā.</p>



<p class="bodytext"><span class="bld">Apalokanenapī</span>ti ‘‘itthannāmaṃ bhikkhuṃ cīvarapaṭiggāhakaṃ kātuṃ saṅghaṃ apalokemī’’ti apalokanenapi, sammanitunti sambandho. <span class="bld">Yattha panā</span>ti yasmiṃ pana dhuravihāre.</p>



<p class="bodytext">‘‘Gahitaṭṭhāneyevā’’ti iminā <span class="bld">tatthevā</span>ti ettha tasaddassa visayaṃ dasseti. ‘‘Chaḍḍetvā’’ti iminā <span class="bld">ujjhitvā</span>ti ettha udhadhātuyā vissajjanatthaṃ dasseti. <span class="bld">Cīvarapaṭiggāhaka</span>nti padassa cīvaraṃ paṭiggaṇhātīti cīvarapaṭiggāhakoti vacanatthaṃ dassento āha ‘‘yo’’tiādi. Tattha yo paṭiggaṇhāti, so cīvarapaṭiggāhako nāmāti yojanā. ‘‘Cīvarapaṭisāmaka’’nti iminā cīvaraṃ gahitaṭṭhānato nīharitvā bhaṇḍāgāre dahati ṭhapetīti <span class="bld">cīvaranidahako</span>ti atthaṃ dasseti. Yo na chandātiṃ gacchatītiādīsu <span class="bld">ettha</span> etesu ca ito parañcāti yojanā.</p>



<p class="subhead">214. Bhaṇḍāgārasammutiādikathā</p>



<p class="bodytext"><a name="para343"></a><span class="paranum">343</span>. Yo vihāro vā yo aḍḍhayogo vā hoti, so vihārādiko sammanitabboti yojanā. ‘‘Ārāmikasāmaṇerādīhī’’ti padaṃ vivittatthe apādānaṃ, karaṇampi yujjati. Paccantasenāsanaṃ pana na sammanitabbaṃ corādiupaddavattā. <span class="bld">Vihāramajjheyevā</span>ti bhaṇḍāgāravihāramajjheyeva.</p>



<p class="bodytext"><span class="bld">Yassā</span>ti bhaṇḍāgārassa. Idaṃ padaṃ ‘‘chadanādīsū’’ti pade sāmī, ‘‘natthī’’ti pade sampadānaṃ<a name="V2.0038"></a>. <span class="bld">Yassa panā</span>ti bhaṇḍāgārassa pana. <span class="bld">Yattha katthacī</span>ti <a name="M0.0376"></a> yasmiṃ kasmiṃci ṭhāne. <span class="bld">Yenā</span>ti patitahetunā. Mūsitvā khādatīti <span class="bld">mūsiko</span>. Ādisaddena godhāmaṅgusādayo saṅgaṇhāti. Upa bhusaṃ, upaguhitvā vā cinantīti <span class="bld">upacikā. Ta</span>nti ovassanādiṃ. <span class="bld">Hī</span>ti saccaṃ, yasmā vā. <span class="bld">Eva</span>ntiādi nigamanaṃ.</p>



<p class="bodytext"><span class="bld">Cīvarapaṭiggāhakādīhī</span>ti ādisaddena cīvaranidahakabhaṇḍāgārike saṅgaṇhāti. <span class="bld">Tatthā</span>ti tesu. Cīvarapaṭiggāhakena na gaṇhitabbanti sambandho. <span class="bld">Tāvā</span>ti cīvaranidahakabhaṇḍāgārikānaṃ, tehi vā paṭhamaṃ. <span class="bld">Yaṃ ya</span>nti cīvaraṃ. <span class="bld">Tathevā</span>ti yathā visuṃ visuṃ katvā gaṇhati, tatheva. <span class="bld">Cīvaranidahakenāpī</span>ti pisaddo na kevalaṃ paṭiggāhakeneva, atha kho nidahakenapīti sampiṇḍeti. <span class="bld">Tathevā</span>ti yathā nidahako ācikkhati, tatheva. <span class="bld">Tato</span>ti tehi cīvarehi, vibhattaapādānaṃ, tesu cīvaresu vā niddhāraṇaṃ. <span class="bld">Tadevā</span>ti saṅghena vuttacīvarameva.</p>



<p class="bodytext"><span class="bld">Itī</span>tiādi nigamanaṃ. Bhagavatā anuññātoti sambandho. <span class="bld">Bhaṇḍāgāra</span>nti bhaṇḍassa ṭhapanokāsaṃ agāraṃ. <span class="bld">Bhaṇḍāgāriko</span>ti bhaṇḍāgāre niyutto. <span class="bld">Bāhullikatāyā</span>ti paccayabāhullena niyuttabhāvatthaṃ. Evaṃ sante kimatthāya anuññātoti āha ‘‘api cā’’tiādi. Anuggahāya anuññātoti sambandho. <span class="bld">Hī</span>ti vitthāro. Neva jāneyyunti yojanā. Dve dve vā cīvareti sambandho. <span class="bld">Saṅgahaṃ kātu</span>nti saṅghena saṅgahaṃ kātuṃ.</p>



<p class="bodytext"><span class="bld">Na vuṭṭhāpetabbo</span>ti ettha atthuddhāravasena aññepi avuṭṭhāpanīye dassento āha ‘‘aññepī’’tiādi. <span class="bld">Hī</span>ti vitthāro. <span class="bld">Tatthā</span>ti catūsu. Saṅgho pana detīti sambandho. <span class="bld">Upakāratāya cā</span>ti saṅghassa upakāratāya ca. Ettha ca purimesu tīsu ekoyeva hetu, pacchime pana dve hetavoti daṭṭhabbaṃ.</p>



<p class="bodytext"><span class="bld">Sammukhībhūtenā</span>ti aññamaññassa mukhe saṃvijjamāno, sannipatito vā <span class="bld">sammukho,</span> sammukho hutvā bhūto <span class="bld">sammukhībhūto</span>. Bhūsaddayogattā akārassīkāro hoti, antoupacārasīmāyaṃ ṭhito saṅgho<a name="M0.0377"></a>. Tamatthaṃ dassento āha ‘‘antoupacārasīmāyaṃ ṭhitenā’’ti. <span class="bld">Kolāhala</span>nti bahujanehi sannipatitvā ekato kataṃ abyattasaddaṃ. Tadākāraṃ dassento āha ‘‘amhāka’’ntiādi. ‘‘Cīvarabhājakesū’’tiādinā agatigamanākāraṃ dasseti, taṃ suviññeyyameva. <span class="bld">Tulābhūto</span>ti tulāya sadiso hutvā bhūto, tulāya sadisabhāvaṃ patto vā. <span class="bld">Majjhatto</span>ti majjhe ṭhito attā sabhāvo etassāti majjhatto.</p>



<p class="bodytext"><span class="bld">Ida</span>nti <a name="V2.0039"></a> cīvaraṃ. <span class="bld">Ghana</span>nti nirantaraṃ. <span class="bld">Tanuka</span>nti viraḷaṃ. Ettha ‘‘uccinitvā’’ti iminā vatthassa pamāṇena uccinanaṃ dasseti. ‘‘Tulayitvā’’ti iminā agghena tulanaṃ dasseti. <span class="bld">Vaṇṇāvaṇṇaṃ katvā</span>ti vaṇṇañca avaṇṇañca khuddakañca pamāṇaṃ, mahantañca pamāṇaṃ katvāti attho. Ekaccāni cīvarāni appagghāni honti, ekaccāni mahagghānīti vuttaṃ hoti. <span class="bld">Dasadasaagghanaka</span>nti dasahi dasahi kahāpaṇehi agghanakaṃ. <span class="bld">Ya</span>nti cīvaraṃ, <span class="bld">bandhitvā</span>ti navagghanakaṃ ekagghanakena, aṭṭhagghanakañca dviagghanakena bandhitvāti attho. <span class="bld">Same paṭivīse</span>ti samapamāṇe paṭivīse ṭhapetvā, iminā ‘‘vaṇṇāvaṇṇa’’nti ettha <span class="bld">vaṇṇa</span>saddo pamāṇatthoti dīpeti. <span class="bld">Dasa dasa bhikkhū</span>ti idaṃ upalakkhaṇavasena vuttaṃ aññenākārenāpi gaṇetuṃ sakkuṇeyyattā. <span class="bld">Bhaṇḍika</span>nti cīvarabhaṇḍena niyuttaṃ puṭaṃ. <span class="bld">Kuso</span>ti salākadaṇḍo.</p>



<p class="bodytext"><span class="bld">Attissarā</span>ti attanāva attānaṃ issarā. Aññesaṃ vattapaṭipattinti sambandho. <span class="bld">Upaḍḍhabhāgo</span>ti bhikkhūnaṃ laddhabhāgato upaḍḍho bhāgo. <span class="bld">Ye panā</span>ti sāmaṇerā pana. <span class="bld">Samabhāgo</span>ti bhikkhūnaṃ bhāgena samo bhāgo. <span class="bld">Idañcā</span>ti ‘‘upaḍḍhapaṭivīsa’’nti vacanañca, kathitanti sambandho. <span class="bld">Samakamevā</span>ti bhikkhusāmaṇerānaṃ samapamāṇameva. <span class="bld">Tatruppādavassāvāsika</span>nti tasmiṃ vihāre uppādena mūlena uppāditaṃ vassāvāsikaṃ. <span class="bld">Phātikamma</span>nti vaḍḍhanakammaṃ ‘‘yattakena vinayāgatena sammuñjanibandhanādinā hatthakammena vihārassa ūnatā na hoti, tattakaṃ katvāti attho. <span class="bld">Eta</span>nti phātikammaṃ katvā gahaṇaṃ<a name="M0.0378"></a>. <span class="bld">Hī</span>ti saccaṃ. <span class="bld">Etthā</span>ti tatruppādavassāvāsikagahaṇe. <span class="bld">Sabbesa</span>nti akhilānaṃ bhikkhusāmaṇerānaṃ. <span class="bld">Bhaṇḍāgārikacīvarepī</span>ti bhaṇḍāgāre ṭhapite akālacīvarepi. Pisaddena tatruppādavassāvāsikamapekkhati. Sāmaṇerā ukkuṭṭhiṃ karontīti sambandho. <span class="bld">Apaharitaka</span>nti haritavirahitaṃ. <span class="bld">Raṅgachalli</span>nti rajanacchaviṃ. <span class="bld">Eta</span>nti ukkuṭṭhikaraṇato samabhāgadānaṃ, vuttanti sambandho. <span class="bld">Ye cā</span>ti sāmaṇerā ca. <span class="bld">Virajjhitvā karontī</span>ti kattabbakālesu akatvā yathicchitakkhaṇe karonti. <span class="bld">Te</span>ti sāmaṇere. <span class="bld">Samapaṭivīso dātabbo</span>ti ‘‘karissāmā’’ti paṭiññātamattena samo paṭivīso dātabbo.</p>



<p class="bodytext">‘‘Sakaṃ bhāgaṃ dātu’’nti idaṃ vuttanti sambandho. Kiṃ sandhāya vuttanti āha ‘‘bhaṇḍāgārato…pe… sandhāyā’’ti. <span class="bld">Pahatāyā</span>ti paharitabbāya, pahanitabbāya vā. <span class="bld">Tasmā</span>ti yasmā sandhāya vuttaṃ, tasmā. <span class="bld">Anīhaṭesū</span>ti bhaṇḍāgārato anīharitesu. <span class="bld">Imassa bhikkhuno</span>ti uttaritukāmassa imassa bhikkhuno. <span class="bld">Tulāyā</span>ti mānena.</p>



<p class="bodytext"><span class="bld">Tesū</span>ti sāṭakesu, eko sāṭakoti yojanā. Sabbesu pātitesūti sambandho. <span class="bld">Ettakenā</span>ti <a name="V2.0040"></a> dvādasagghanakena. <span class="bld">Taṃ sutvā</span>ti bhikkhūnaṃ taṃ vacanaṃ sutvā. <span class="bld">Sabbatthā</span>ti sabbasmiṃ saṅghagaṇasantake. Anuppadānena khipiyati pakkhipiyatīti <span class="bld">anukkhepa</span>nti dassento āha ‘‘anukkhepaṃ nāmā’’tiādi. Yattakaṃ agghanti sambandho. Tattakena agghena agghanaketi yojanā. <span class="bld">Vikallakā</span>ti vikalassa bhāvo vikallaṃ, cīvarapuggalānaṃ apahonakabhāvo, tadeva vikallakā. ‘‘Tatthā’’ti pāṭhaseso, tesu dvīsu vikallakesūti attho. <span class="bld">Atthī</span>ti saṃvijjanti, nipātoyaṃ. Chindantehi ca dātabbānīti sambandho. <span class="bld">Dātabbānī</span>ti ca chinditabbāni. Dāsaddo hi avakhaṇḍanattho. <span class="bld">Dātu</span>nti avakhaṇḍituṃ. <span class="bld">Eva</span>ntiādi nigamanaṃ. <span class="bld">Etthā</span>ti etesu vikallakesu. <span class="bld">Ta</span>nti cīvaraṃ<a name="M0.0379"></a>. <span class="bld">Athā</span>ti tositato paraṃ. <span class="bld">Tatthā</span>ti ekassa bhikkhuno koṭṭhāse. <span class="bld">Sāmaṇaka</span>nti samaṇassa anurūpaṃ. <span class="bld">Yo</span>ti bhikkhu. <span class="bld">Tenā</span>ti parikkhārena. <span class="bld">Idampī</span>ti aññaṃ sāmaṇakassa parikkhārassa ṭhapanampi. Pisaddena purimaṃ vatthachindanamapekkhati.</p>



<p class="bodytext"><span class="bld">Vagga</span>nti samūhaṃ. Aṭṭha vā nava vā bhikkhū hontīti yojanā. <span class="bld">Tesa</span>nti aṭṭhannaṃ vā navannaṃ vā. <span class="bld">Eva</span>ntiādi nigamanaṃ. Ayaṃ apahonakabhāvoti yojanā. Puna cīvarasseva vikallakabhāvaṃ dassento āha ‘‘athavā’’tiādi. Ettha purimanaye cīvarassa ca puggalassa ca vikallakaṃ hoti, pacchime cīvarassevāti ayametesaṃ viseso.</p>



<p class="subhead">215. Cīvararajanakathā</p>



<p class="bodytext"><a name="para344"></a><span class="paranum">344</span>. <span class="bld">Gihiparibhuttaṃ panā</span>ti gihinā paribhuttaṃ vatthaṃ pana, kiñci phalanti sambandho.</p>



<p class="bodytext"><span class="bld">Sītudakā</span>ti sītaṃ udakaṃ. Liṅgavipallāso hi ayaṃ. <span class="bld">Uttarāḷumpa</span>nti ettha uttara uḷumpanti padacchedaṃ katvā akārato ukārassa lopaṃ katvā, pubbasarassa ca dīghaṃ katvā ‘‘uttarāḷumpa’’nti vuccati. <span class="bld">Uttarāḷū</span>ti uttaraudakaṃ. <span class="bld">Uḷu</span>saddo hi udakavācako, taṃ pāti rakkhatīti uttarāḷumpaṃ. Tassa sarūpaṃ dassento āha ‘‘vaṭṭādhāraka’’nti. <span class="bld">Rajana</span>nti rajanachalliṃ. <span class="bld">Hī</span>ti phalajotako. <span class="bld">Rajana</span>nti rajanudakaṃ. <span class="bld">Hī</span>ti vitthāro. <span class="bld">Thevo</span>ti rajanabindu. <span class="bld">Na visaratī</span>ti na paggharati. <span class="bld">Rajanāḷuṅka</span>nti etthāpi purimanayeneva padasiddhi veditabbā. <span class="bld">Rajanauḷuṅka</span>nti rajanasaṅkhātassa udakassa gahaṇatthāya kariyatīti rajanauḷuṅkaṃ. Daṇḍakena niyuttaṃ thālakaṃ <span class="bld">daṇḍakathālaka</span>nti dassento āha ‘‘tameva sadaṇḍaka’’nti. <span class="bld">Rajanakuṇḍa</span>nti rajanapakkhipanaṃ mahāghaṭaṃ. <span class="bld">Aññatrā</span>ti aññaṃ ṭhānaṃ. <span class="bld">Patthinna</span>saddo thaddhapariyāyoti āha ‘‘thaddha’’nti. <span class="bld">Dantakāsāvānī</span>ti ettha dantasaddena tassa vaṇṇo gahetabbo, so etesamatthīti dantāni, dantāni ca <a name="V2.0041"></a> tāni kāsāvāni ceti dantakāsāvāni, tamatthaṃ dassento āha ‘‘dantavaṇṇānī’’ti. Dantavaṇṇāni kāsāvāni dhārentīti sambandho.</p>



<p class="subhead">216. Chinnakacīvarānujānanakathā</p>



<p class="bodytext"><a name="para345"></a><span class="paranum">345</span>. <span class="bld">Dīghamariyādabaddha</span>nti <a name="M0.0380"></a> dīghena mariyādena baddhaṃ. <span class="bld">Catukkasaṇṭhāna</span>nti catunnaṃ maggānaṃ samodhānasaṇṭhānaṃ. <span class="bld">Ussahasi tva</span>nti ettha upubbo sahadhātu samatthatthoti āha ‘‘sakkosi tva’’nti. Papubbo pana abhibhavanattho hoti ‘‘pasahatī’’tiādīsu. <span class="bld">Yo nāmā</span>ti yo ānando ājānissati nāma, so ānando paṇḍitoti yojanā. ‘‘Kusī’’ti etaṃ nāmaṃ adhivacananti yojanā. <span class="bld">Anuvātādīna</span>nti ādisaddena paribhaṇḍādīni saṅgaṇhāti. ‘‘Aḍḍhakusī’’ti etanti yojanā.</p>



<p class="bodytext"><span class="bld">Gīveyyaka</span>nti ettha gīvāyaṃ suttasaṃsibbitaṃ gīveyyakanti vacanatthaṃ dassento āha ‘‘gīvāveṭhanaṭṭhāne’’tiādi. ‘‘Āgantukapaṭṭa’’nti iminā eyyakapaccayassa sarūpaṃ dasseti. Eseva nayo <span class="bld">jaṅgheyyaka</span>nti etthāpi. <span class="bld">Etaṃ nāma</span>nti ‘‘gīveyyakaṃ, jaṅgheyyaka’’nti etaṃ nāmaṃ. <span class="bld">Itī</span>ti evaṃ. <span class="bld">Eta</span>nti ‘‘anuvivaṭṭa’’ntiādi etaṃ. ‘‘Anuvivaṭṭa’’nti etaṃ nāmanti yojanā. <span class="bld">Vivaṭṭassā</span>ti majjhimakhaṇḍakassa. <span class="bld">Bāhanta</span>nti ettha bāhāya upari ṭhapitā antā bāhantāti vacanatthaṃ dassento āha ‘‘bāhāyā’’tiādi. <span class="bld">Tesa</span>nti ubhinnamantānaṃ. <span class="bld">Eta</span>nti ‘‘bāhanta’’nti etaṃ.</p>



<p class="subhead">217. Ticīvarānujānanakathā</p>



<p class="bodytext"><a name="para346"></a><span class="paranum">346</span>. ‘‘Ukkhittabhaṇḍikabhāvaṃ āpādite’’ti iminā <span class="bld">ubbhaṇḍite</span>ti ettha ukkhittaṃ bhaṇḍaṃ ubbhaṇḍaṃ, ubbhaṇḍabhāvaṃ itā āpāditāti ubbhaṇḍitāti vacanatthaṃ dasseti. Te ubbhaṇḍite bhikkhū addasāti yojanā. <span class="bld">Bhisisaṅkhepenā</span>ti bhisiyaṃ pakkhepena, pavesenāti attho, bhisiākārenāti vuttaṃ hoti. <span class="bld">Tatthā</span>ti dakkhiṇāgiriṃ. Gacchantā te bhikkhūti yojanā. ‘‘Aṭṭhapamāṇāsū’’ti iminā <span class="bld">antaraṭṭhakāsū</span>ti ettha kapaccayo pamāṇatthe hotīti dasseti, kesuci potthakesu pamāṇasaddo na dissati, gaḷitoti daṭṭhabbo. Rattīsūti sambandho. <span class="bld">Bhagavanta</span>nti ettha sampadānatthe upayogavacananti āha ‘‘bhagavato’’ti. <span class="bld">Sītālukā</span>ti ettha sītaṃ pakati etesanti sītāluno<a name="M0.0381"></a>, teyeva <span class="bld">sītālukā</span>ti vacanatthaṃ dassento āha ‘‘sītapakatikā’’ti<a name="V2.0042"></a>. Ye kulaputtā pakatiyāva sītena kilamanti, te sītālukā nāmāti yojanā. <span class="bld">Ekacciya</span>nti ettha ekaccasaddo ekapariyāyoti āha ‘‘ekaṃ paṭṭa’’nti. Iminā ekoyeva ekaccoti katvā sakatthe accapaccayoti dasseti. ‘‘Paṭṭa’’nti iminā ekaccena niyuttaṃ ekacciyanti vacanatthaṃ katvā niyuttatthe pavattassa iyapaccayassa sarūpaṃ dasseti. <span class="bld">Itī</span>ti evaṃ. Bhagavā anujānātīti sambandho. <span class="bld">Itare</span>ti saṅghāṭito itare uttarāsaṅgaantaravāsake.</p>



<p class="subhead">218. Atirekacīvarādikathā</p>



<p class="bodytext"><a name="para348"></a><span class="paranum">348</span>. <span class="bld">Acchupeyya</span>nti ettha <span class="bld">acchi</span> vuccati nettamaṇḍalaṃ, taṃ viyāti acchi chiddo, tasmiṃ upagantabbaṃ upanetabbanti acchupeyyaṃ. ‘‘Laggāpeyya’’nti iminā adhippāyatthaṃ dasseti. <span class="bld">Etthā</span>ti paṃsukūle. <span class="bld">Sabbamida</span>nti ‘‘diguṇaṃ saṅghāṭi’’ntiādikaṃ sabbaṃ idaṃ vacanaṃ. <span class="bld">Uddharitvā</span>ti apanetvā. <span class="bld">Saṃsibbita</span>nti aññamaññaṃ sambandhitvā sibbitaṃ.</p>



<p class="bodytext"><a name="para351"></a><span class="paranum">351</span>. <span class="bld">Sovaggika</span>nti ettha sundarāni aggāni rūpādīni etthāti saggo, pubbapade ukārassa lopo, ukārassa uvādese ‘‘suvaggo’’ti sijjhati. Suvaggappattahetukaṃ sovaggikaṃ, dānaṃ, tamatthaṃ dassento āha ‘‘saggappattahetuka’’nti. ‘‘Apanetī’’ti iminā <span class="bld">nuda</span>dhātuyā apanayanatthaṃ dasseti. <span class="bld">Anāmayā</span>ti ettha āmayasaddo rogapariyāyoti āha ‘‘arogā’’ti. Natthi āmayo etissāti anāmayā.</p>



<p class="bodytext"><a name="para353"></a><span class="paranum">353</span>. <span class="bld">Jhānalābhino</span>ti jhānalābhīnaṃ puthujjanānaṃ kāmacchandanīvaraṇassa vikkhambhanattā vuttaṃ.</p>



<p class="bodytext"><a name="para356"></a><span class="paranum">356</span>. Samodhānavasena dassiyitthāti <span class="bld">sandiṭṭho</span>. Samodhānavasena bhajiyitthāti <span class="bld">sambhatto</span>. Abhimukhaṃ lapitthāti <span class="bld">ālapito. Imehī</span>ti imehi dvīhi.</p>



<p class="subhead">221. Pacchimavikappanupagacīvarādikathā</p>



<p class="bodytext"><a name="para359"></a><span class="paranum">359</span>. <span class="bld">Katapaṃsukūlo</span>ti <a name="M0.0382"></a> kato paṃsukūlo. Iminā <span class="bld">‘‘paṃsukūlato’’</span>ti padassa visesanaparapadattaṃ dasseti. <span class="bld">Aggaḷāropanenā</span>ti aggaḷassa āropanena. ‘‘Suttenevā’’ti ettha evasaddena <a name="V2.0043"></a> pilotikaṃ nivatteti. <span class="bld">Añchitvā añchitvā</span>ti ākaḍḍhitvā ākaḍḍhitvā. <span class="bld">Abhi</span>dhātu hi ākaḍḍhanattho. ‘‘Saṅghāṭikoṇo dīgho’’ti iminā <span class="bld">vikaṇṇo</span>ti ettha visamo kaṇṇo vikaṇṇoti katvā kaṇṇasaddassa koṇatthaṃ dasseti. <span class="bld">Tato</span>ti gaḷanato. <span class="bld">Lujjantī</span>ti valiṃ gaṇhanti. <span class="bld">Aṭṭhapadaka</span>nti padassa aṭṭhapadena sibbitaṃ aṭṭhapadakanti vacanatthaṃ dassento āha ‘‘aṭṭhapadakacchinnena pattamukhaṃ sibbitu’’nti. Tattha <span class="bld">aṭṭhapadakacchinnena pattamukhaṃ sibbitu</span>nti aṭṭhapadalikhanena tattha tattha gabbhaṃ dassetvā pattamukhaṃ sibbituṃ. ‘‘Aṭṭhapadakacchannenā’’tipi pāṭho, aṭṭhaphalakākārenāti attho.</p>



<p class="bodytext"><a name="para360"></a><span class="paranum">360</span>. ‘‘Āgantukapattampi dātu’’nti iminā <span class="bld">anvādika</span>nti padassa anupacchā āgantukabhāvena dīyatīti anvādikanti vacanatthaṃ dasseti. Catutthakkharenapi pāṭho, anupacchā āgantukabhāvena dhīyati ṭhapīyatīti <span class="bld">anvādhika</span>nti kātabbo. <span class="bld">Idaṃ panā</span>ti anvādhikaṃ pana.</p>



<p class="bodytext"><a name="para361"></a><span class="paranum">361</span>. <span class="bld">Sesañātīna</span>nti mātāpitūhi sesañātīnaṃ. <span class="bld">Vinipātetiyevā</span>ti vinassanto nipātetiyeva.</p>



<p class="bodytext"><a name="para362"></a><span class="paranum">362</span>. ‘‘Vassiko’’ti saṅketīyati gaṇhīyatīti <span class="bld">vassikasaṅketa</span>nti vutte cattāro māsāti āha ‘‘cattāro māse’’ti. <span class="bld">Hī</span>ti saccaṃ, yasmā vā. Āraññakassa bhikkhunoti sambandho. <span class="bld">Tenā</span>ti āraññakena bhikkhunā.</p>



<p class="subhead">222. Saṅghikacīvaruppādakathā</p>



<p class="bodytext"><a name="para363"></a><span class="paranum">363</span>. <span class="bld">Aññatthā</span>ti dinnaṭṭhānato aññattha. Haṭānipi cīvarāni tuyheva santakānīti yojanā. <span class="bld">Tesa</span>nti cīvarānaṃ. <span class="bld">Añño</span>ti ekakavassāvāsikato <a name="M0.0383"></a> añño. Pañcamāse taṃ sabbaṃ tasseva bhikkhuno hotīti sambandho. <span class="bld">Ya</span>nti cīvaraṃ, taṃ sabbaṃ cīvaranti sambandho. <span class="bld">Yampī</span>ti cīvarampi. <span class="bld">So</span>ti bhikkhu, gaṇhātīti sambandho. <span class="bld">Vassāvāsatthāyā</span>ti vassaṃ āvāsassa bhikkhuno atthāya. <span class="bld">Ṭhapitaupanikkhepato</span>ti veyyāvaccakarehi vaḍḍhiṃ payojetvā ṭhapitaupanikkhepato. <span class="bld">Tatruppādato</span>ti tasmiṃ vihāre uppādato nāḷikeraārāmādito. <span class="bld">Ida</span>nti vakkhamānaṃ. <span class="bld">Etthā</span>ti ‘‘tasseva tāni cīvarāni yāva kathinassa ubbhārāyā’’ti vacane. <span class="bld">Ya</span>nti cīvaraṃ. <span class="bld">Pana</span> saddo visesatthajotako. <span class="bld">Ida</span>nti padālaṅkāramattaṃ. <span class="bld">Idhā</span>ti imasmiṃ vihāre. Abhilāpamattantipi vadanti. <span class="bld">Anatthatakathinassāpī</span>ti <span class="bld">pi</span>saddo pageva atthatakathinassāti dasseti<a name="V2.0044"></a>. <span class="bld">Pañcamāse</span>ti accantasaṃyogatthe upayogavacanaṃ. <span class="bld">Tato</span>ti pañcamāsato. Atītavasse vassaṃvutthasaṅghassa idaṃ vassāvāsikaṃ deti kiṃ? Udāhu anāgatavasseti yojanā. <span class="bld">Piṭṭhisamaye</span>ti gimhānaṃ paṭhamadivasato paṭṭhāya yāva assayujapuṇṇamī, tāva piṭṭhisamaye.</p>



<p class="bodytext"><span class="bld">Vassānato</span>ti vassānamāsato. <span class="bld">Etthā</span>ti etesu cīvaresu. Keci bhikkhūti sambandho. <span class="bld">Tamattha</span>nti tassa saṅghikacīvarassa kāraṇaṃ. <span class="bld">Tatthevā</span>ti gataṭṭhāne eva. <span class="bld">Esā</span>ti saṅghikacīvarahārako bhikkhu. <span class="bld">Tatrā</span>ti vihārādīsu. <span class="bld">Na</span>nti cīvarahārakaṃ bhikkhuṃ.</p>



<p class="bodytext">Vattaṃ vitthāretvā dassento āha ‘‘tena hī’’tiādi. Tena bhikkhunā bhājetabbānīti sambandho. <span class="bld">Tassevā</span>ti adhiṭṭhahantasseva.</p>



<p class="bodytext">Ekekaṃ bhāganti sambandho. Ettha ṭhāne ahameva asmīti yojanā. <span class="bld">Duggahitāni hontī</span>ti saṅghikāneva hontīti adhippāyo. <span class="bld">Mayhamevimāni cīvarānī</span>ti issaravasena gahaṇe duggahitāni. <span class="bld">Mayhetāni pāpuṇantī</span>ti anissaravasena gahaṇe suggahitānīti viseso.</p>



<p class="bodytext"><span class="bld">Pātite kuse</span>ti ettha tapaccayassa paccuppannakālikabhāvaṃ dassento āha ‘‘ekakoṭṭhāse’’tiādi. <span class="bld">Gahitamevā</span>ti ekakoṭṭhāse <a name="M0.0384"></a> pātitassa kusadaṇḍassa vasena ‘‘imassida’’nti ekakoṭṭhāse vidite sabbesaṃ viditattā gahitamevāti adhippāyo.</p>



<p class="bodytext"><span class="bld">Itovā</span>ti sacīvarabhattatova. <span class="bld">Visuṃ sajjiyamāne</span>ti cīvare ca bhatte ca visuṃ sajjiyamāne.</p>



<p class="bodytext">Yathā purimesu dvīsu vatthūsu ‘‘adaṃsū’’ti vuttaṃ, tathā avatvā kasmā idha ‘‘dentī’’ti vuttanti āha ‘‘saṇikaṃ saṇikaṃ dentiyevā’’ti. Saṇikaṃ saṇikaṃ dente dānakiriyāya anupacchinnattā ‘‘dentī’’ti paccuppannavasena vuttanti adhippāyo. <span class="bld">Pacchinnadānattā</span>ti pacchinnadānakiriyabhāvato. Idaṃ pana vatthu uppannanti sambandho. <span class="bld">Ime ca therā</span>ti nilavāsiādayo vinayadharapāmokkhā ime ca therā.</p>



<p class="subhead">223. Upanandasakyaputtavatthukathā</p>



<p class="bodytext"><a name="para364"></a><span class="paranum">364</span>. <span class="bld">Etthā</span>ti <a name="V2.0045"></a> upanandavatthumhi. <span class="bld">Tassā</span>ti upanandassa. <span class="bld">Gāmakāvāsino</span>ti gāmake āvāsino. <span class="bld">Aya</span>nti upanando. <span class="bld">Mukharo</span>ti mukhaṃ kharaṃ etassāti mukharo khakāralopo, atha vā mukhaṃ etassatthīti mukharo mantutthe pavatto rapaccayo nindatthavācako. <span class="bld">Lahukāpattī</span>ti dukkaṭāpatti. <span class="bld">Tassevā</span>ti gahitabhikkhusseva. Dhuranikkhepe satīti yojanā.</p>



<p class="bodytext">Ekassa puggalassatthāya adhippiyate icchiyateti <span class="bld">ekādhippāyo,</span> ekapuggalapaṭivīso, tenāha ‘‘ekapuggalapaṭivīsamevā’’ti. <span class="bld">Yathā yathā</span>ti yena yenākārena. <span class="bld">Yo</span>ti paṭivīso. ‘‘Tathā tathā’’ti ajjhāharitabbo. <span class="bld">Tatthā</span>ti ‘‘idha panā’’tiādivacane. Ekekasmiṃ āvāseti sambandho. Vāsaddo aññepi dvīhadvīhādivāre saṅgaṇhāti. <span class="bld">Ya</span>nti paṭivīsaṃ. <span class="bld">Eko puggalo</span>ti eko niccāvāso puggalo. <span class="bld">Eva</span>nti upaḍḍhe diyyamāne. <span class="bld">Yattha vā panā</span>ti ettha yasaddassa visayaṃ dassetuṃ vuttaṃ ‘‘evaṃ purimasmi’’nti. Purimasmiṃ āvāseti sambandho<a name="M0.0385"></a>. <span class="bld">Tato</span>ti ettha tasaddassa visayaṃ dassento āha ‘‘bahutaraṃ vasitavihārato’’ti. <span class="bld">Idañcā</span>ti ‘‘amutra upaḍḍho cīvarapaṭivīso dātabbo’’ti vacanañca. <span class="bld">Ekasīmavihārehī</span>ti ekissaṃ upacārasīmāyaṃ ṭhitehi vihārehi. <span class="bld">Nānāsīmavihāre</span>ti nānāupacārasīmāyaṃ ṭhite vihāre. <span class="bld">Senāsanaggāho</span>ti purimaupacārasīmāyaṃ senāsanaggāho. <span class="bld">Tatthā</span>ti passambhanavihāre. <span class="bld">Sesa</span>nti cīvarato sesaṃ. <span class="bld">Sabbatthā</span>ti sabbesu vihāresu. <span class="bld">Antosīmagatassā</span>ti antoupacārasīmāyaṃ gatassa, bhikkhunoti sambandho. Cīvaraṃ senāsanaggāhasseva pāpuṇāti, sesaṃ pana āmisabhesajjādisabbaṃ aññavihārato āgantvā antosīmagatassa pāpuṇātīti adhippāyo.</p>



<p class="subhead">224. Gilānavatthukathā</p>



<p class="bodytext"><a name="para365"></a><span class="paranum">365</span>. <span class="bld">Mañcake nipātesu</span>nti ettha mañcake nipātanaṃ nāma mañcake nipajjāpananti āha ‘‘mañcake nipajjāpesu’’nti. <span class="bld">Muttakarīsakiliṭṭha</span>nti muttakarīsehi kiliṭṭhaṃ. <span class="bld">Yo</span>ti yo koci. <span class="bld">Ma</span>nti mama. Tamatthaṃ dassento āha ‘‘ovādānusāsanīkaraṇenā’’ti. Mama ovādassa ca anusāsaniyā ca karaṇenāti attho. <span class="bld">Etthā</span>ti ‘‘yo bhikkhave maṃ upaṭṭhaheyyā’’tiādipāṭhe. Suttassa neyyatthattā agahetabbatthaṃ dassento āha ‘‘bhagavato cā’’tiādi. <span class="bld">Yassā</span>ti gilānassa. <span class="bld">Upajjhāyādayo</span>ti ettha ādisaddena ācariyasaddhivihārikaantevāsikasamānupajjhāyakasamānācariyakasaṅkhāte <a name="V2.0046"></a> pañca jane saṅgaṇhāti. Ekacāriko vā hotīti sambandho. <span class="bld">Saṅghattheropī</span>ti <span class="bld">pi</span>saddo pageva aññesanti dasseti.</p>



<p class="bodytext"><a name="para366"></a><span class="paranum">366</span>. <span class="bld">Abhikkamantaṃ vā</span>ti ettha abhimukhaṃ kamatīti abhikkamantoti vutte vaḍḍhanatthoti āha ‘‘vaḍḍhantaṃ vā’’ti. Ābādhaṃ nāvikarotīti sambandho. Iminā antapaccayassa sarūpaṃ dasseti. Idaṃ nāma bhojananti sambandho. <span class="bld">Saṃvidhātu</span>nti ettha saṃvipubbo dhādhātu karadhātvattho, karadhātu ca sabbadhātvattho, tasmā vuttaṃ ‘‘bhesajjaṃ yojetu’’nti<a name="M0.0386"></a>. <span class="bld">Assā</span>ti gilānupaṭṭhākassa. Antarasaddassa majjhatthādayo paṭikkhipanto āha ‘‘kāraṇaṃ vuccatī’’ti.</p>



<p class="subhead">225. Matasantakakathā</p>



<p class="bodytext"><a name="para367"></a><span class="paranum">367</span>. <span class="bld">Kālaṅkate</span>ti ettha karaṇaṃ katanti dassento āha ‘‘kālakiriyāyā’’ti. <span class="bld">Apaloketvā</span>ti ‘‘itthannāmo bhante bhikkhu kālaṅkato, tassa ticīvarañca pattañca gilānupaṭṭhākānaṃ dātuṃ saṅghaṃ apalokemī’’ti apaloketvā.</p>



<p class="bodytext"><a name="para369"></a><span class="paranum">369</span>. <span class="bld">Gilānupaṭṭhākalābhe</span>ti gilānupaṭṭhākānaṃ labhitabbe.</p>



<p class="bodytext">Sabbepi bhikkhūti sambandho. <span class="bld">Tatthā</span>ti tasmiṃ kālaṅkate. Kiṃ vadanti? ‘‘Sabbepi…pe… sāmino’’ti vadantīti yojanā. Dvīsu vādesu pacchimavādo aṭṭhakathācariyena ruccatīti vadanti. <span class="bld">Ya</span>nti yaṃ vatthu. ‘‘Yaṃ atthi, taṃ dātabba’’nti vuttamevatthaṃ āvikaronto āha ‘‘aññasmiṃ…pe… dātabba’’nti. <span class="bld">Ta</span>nti parikkhāraṃ.</p>



<p class="bodytext"><span class="bld">Samako</span>ti samaṃ pamāṇametassa bhāgassāti samako. <span class="bld">Saṃvidahanamattamevā</span>ti idañcidañca karohīti sajjanamattameva. <span class="bld">Jeṭṭhakabhāgo</span>ti diguṇabhāgo.</p>



<p class="bodytext"><span class="bld">Yo panā</span>ti bhikkhu pana. <span class="bld">Etthā</span>ti bahūsu bhikkhūsu. <span class="bld">Yenā</span>ti yena kenaci, dinnaṃ paṭiyāditanti sambandho. <span class="bld">Ekadivasampī</span>ti pisaddo pageva dvīhādiketi dasseti. <span class="bld">Sopī</span>ti pisaddo na kevalaṃ bahudivasaṃ upaṭṭhākoyeva, atha kho sopīti dasseti. <span class="bld">Samīpa</span>nti gilānassa santikaṃ. <span class="bld">Āgacchatī</span>ti samīpamāgacchati.</p>



<p class="bodytext"><span class="bld">Paccāsīsāyā</span>ti <a name="V2.0047"></a> bhāgassa paccāsīsāya. ‘‘Puna āgantvā jaggissāmī’’ti iminā ‘‘puna āgantvā na jaggissāmī’’ti gacchantassa na dātabbanti dasseti. <span class="bld">Dhuraṃ nikkhipitvā</span>ti upaṭṭhahane dhuraṃ nikkhipitvā.</p>



<p class="bodytext">Mātugāmopi hotūti yojanā. <span class="bld">Tassa bhikkhuno</span>ti kālaṅkatassa tassa bhikkhuno. Sacepi sahassaṃ agghati, gilānupaṭṭhākānaṃyeva <a name="M0.0387"></a> dātabbanti yojanā. <span class="bld">Añña</span>nti pattacīvarato aññaṃ. <span class="bld">Te</span>ti gilānupaṭṭhākā. <span class="bld">Avasesa</span>nti pattacīvarato avasesaṃ. <span class="bld">Tato</span>ti bahukamahagghato. <span class="bld">Ticīvaraparikkhāro</span>ti tiṇṇaṃ cīvarānaṃ parivāro. <span class="bld">Sabbañceta</span>nti sabbameva etaṃ parikkhāraṃ. <span class="bld">Labhatī</span>ti gilānupaṭṭhāko labhati.</p>



<p class="bodytext"><span class="bld">So</span>ti kālaṅkato. <span class="bld">Kassacī</span>ti gahaṭṭhassa vā pabbajitassa vā. <span class="bld">Tassevā</span>ti dinnagāhakasseva. <span class="bld">Ruciyā evā</span>ti kāmā eva. <span class="bld">Tattha tattha saṅghassevā</span>ti tasmiṃ tasmiṃ vihāre ṭhitassa saṅghasseva. Idaṃ vihāre ṭhapitaparikkhāre sandhāya vuttaṃ. Sace gāme vā araññe vā ṭhapitā honti, sakalova saṅgho issaro. Kasmā? Saṅghasseva dāyajjabhāvato. <span class="bld">Bahūnampī</span>ti tīhi paṭṭhāya bahūnampi. Īdisavacanaṃ upanidhāya sāsanepi eko dve bahūti tīṇi vacanāni atthe dissanti, sadde pana dvivacanabahuvacanānaṃ visesābhāvato dvivacanaṃ natthīti daṭṭhabbaṃ. <span class="bld">Adinnamevā</span>ti attanoyeva asantakattā, aññesampi sādhāraṇattā ca adinnameva. Sace sabbe matā anumatiyā denti, sudinnameva. <span class="bld">Ta</span>nti santakaṃ. <span class="bld">Tesū</span>ti tesu sabbesu.</p>



<p class="subhead">227. Kusacīrādipaṭikkhepakathā</p>



<p class="bodytext"><a name="para371"></a><span class="paranum">371</span>. ‘‘Akkanāḷamaya’’nti iminā akkanāḷena nibbattaṃ <span class="bld">akkanāḷa</span>nti vacanatthaṃ dasseti. <span class="bld">Makacimayo</span>ti ettha makacisaddena <span class="bld">potthaka</span>saddassa ganthādayo atthe nivatteti. Mayasaddena purimanayeneva nibbattataddhitaṃ dasseti. <span class="bld">Sesānī</span>ti akkanāḷapotthakehi sesāni kusacīrādīni. <span class="bld">Tesū</span>ti kusacīrādīsu.</p>



<p class="bodytext"><a name="para372"></a><span class="paranum">372</span>. <span class="bld">Tipaṭṭacīvarassa vā</span>ti idaṃ dvipaṭṭacīvarassa majjhe dānaṃ sandhāya vuttaṃ. <span class="bld">Tesa</span>nti sabbanīlakādīnaṃ. <span class="bld">Kañcuka</span>nti vāraṇaṃ. Tañhi kaciyati kāye bandhiyatīti kañcukoti vuccati. <span class="bld">Veṭhanepī</span>ti uṇhīsepi. Tañhi yasmā yena sīse veṭhiyati, tasmā veṭhananti vuccati. <span class="bld">Rukkhachallimaya</span>nti ettha rukkhachallisaddena <span class="bld">tirīṭa</span>saddassa vakkalatthaṃ dasseti. Vakkalañhi <a name="V2.0048"></a><a name="M0.0388"></a> nivasanānaṃ aṅgapaccaṅgaṃ tirobhāvaṃ paṭicchannabhāvaṃ eti gacchati anenāti vā rukkhaṃ tiropaṭicchannaṃ hutvā eti pavattatīti vā <span class="bld">tirīṭa</span>nti vuccati. Abhidhāne (abhidhānappadīpikāyaṃ 442 gāthāyaṃ) pana <span class="bld">tarīṭa</span>nti takāre ikāravirahito pāṭho atthi. <span class="bld">Pādapuñjana</span>nti pādo pujiyati sodhiyati anenāti pādapuñjanaṃ, tālujo tatiyakkharo.</p>



<p class="bodytext"><a name="para374"></a><span class="paranum">374</span>. <span class="bld">Sante patirūpake gāhake</span>ti ettha patirūpako nāma pakkamantassa bhikkhuno sandiṭṭhasambhatto. Iminā patirūpake gāhake asati adatvā saṅghena bhājite subhājitamevāti dasseti. <span class="bld">Satta janā</span>ti pakkamantaummattakakhittacittavedanaṭṭā cattāro, ukkhittakā tayoti satta janā.</p>



<p class="subhead">230. Saṅghe bhinne cīvaruppādakathā</p>



<p class="bodytext"><a name="para376"></a><span class="paranum">376</span>. <span class="bld">Saṅgho bhijjatī</span>ti ettha dvikoṭṭhāsavasena bhijjanamevādhippetaṃ, na aññanti āha ‘‘dve koṭṭhāsā’’ti. Ekasmiṃ pakkhe cīvarāni dentīti yojanā. Dvipakkhaṃ sandhāya <span class="bld">‘‘sakalassa saṅghassā’’</span>ti vuttaṃ. <span class="bld">Eta</span>nti cīvaraṃ. <span class="bld">Tasseva cīvara</span>nti tassa koṭṭhāsassa cīvarameva. <span class="bld">Yatthā</span>ti yasmiṃ dese. <span class="bld">Dakkhiṇodakaṃ pamāṇa</span>nti dakkhiṇodakameva pamāṇaṃ, na deyyadhammo. Tasmā dakkhiṇodakaṃ paṭiggaṇhantā, deyyadhammassa sāmino hontīti adhippāyo. Ubhohipi pakkhehīti yojanā. <span class="bld">Parasamudde</span>ti jambudīpe. So hi sīhaḷadīpato samuddassa pārattā parasamuddoti vuccati. <span class="bld">Itaro pakkho</span>ti dakkhiṇodakassa ca cīvarassa ca laddhapakkhato itaro aladdho pakkho.</p>



<p class="subhead">232. Aṭṭhacīvaramātikākathā</p>



<p class="bodytext"><a name="para379"></a><span class="paranum">379</span>. Idāni āhāti sambandho. <span class="bld">Puggalādhiṭṭhānanayenā</span>ti ‘‘sīmāya detī’’ti kattuvācakena kiriyāpadena dāyakapuggalasaṅkhātakattuno adhiṭṭhānavasena vuttattā puggalādhiṭṭhānena nayena. <span class="bld">Etthā</span>ti <a name="M0.0389"></a> etāsu aṭṭhasu mātikāsu. Aṭṭhamā mātikāti yojanā. <span class="bld">Tatthā</span>ti aṭṭhasu mātikāsu. <span class="bld">Sabbatthā</span>ti sabbesu ‘‘katikāya detī’’tiādīsu.</p>



<p class="bodytext"><span class="bld">Sīmāya…pe… bhājetabba</span>ntiādimhi mātikāniddese pana evaṃ vinicchayo veditabboti yojanā. <span class="bld">Sīmāya detī</span>ti ettha pannarasa sīmā veditabbāti sambandho.</p>



<p class="bodytext"><span class="bld">Tatthā</span>ti <a name="V2.0049"></a> pannarasasu sīmāsu. Upacārasīmā paricchinnā hotīti sambandho. Ettakaṃ ṭhānanti parikkhepārahaṭṭhānassa ekantena avuttattā ekantena parikkhepārahaṭṭhānaṃ dassento āha <span class="bld">‘‘apicā’’</span>tiādi. Dhuvasannipātato vā khipitānanti sambandho. ‘‘Pariyante’’ti padaṃ pubbāparāpekkhaṃ. Tasmā tīsu nissakkapadesu yojetabbaṃ. <span class="bld">Sā panā</span>ti upacārasīmā pana. Bhikkhūsu vaḍḍhantesu āvāsopi vaḍḍhatīti manasikatvā vuttaṃ ‘‘bhikkhūsu vaḍḍhantesū’’ti. Sabbesaṃ bhikkhūnanti sambandho. <span class="bld">Vuttamevā</span>ti sīmakathāyaṃ (mahāva. aṭṭha. 138, 144) vuttameva.</p>



<p class="bodytext"><span class="bld">Apica kho</span>ti ettha apisaddo pucchatthavācako. Kehi ṭhapitāti hi attho. Rājarājamahāmattā ṭhapentīti sambandho. <span class="bld">Lābhasīmā</span>ti lābhassa mariyādo. <span class="bld">Ya</span>nti yo lābho. <span class="bld">Etthantare</span>ti etasmiṃ gāvutādiantare. <span class="bld">Lābhasīmā nāmā</span>ti lābhena paricchinnā sīmā nāma. <span class="bld">Tatthā</span>ti bahūsu janapadesu. <span class="bld">Antaradīpā cā</span>ti mahādīpato aññadīpā ca, khuddakadīpāti adhippāyo.</p>



<p class="bodytext"><span class="bld">Ettheva sīmāyā</span>ti khaṇḍasīmāya eva. <span class="bld">Tesaṃyevā</span>ti khaṇḍasīmagatānaṃyeva. Evatthaphalaṃ dassento āha ‘‘aññesa’’ntiādi. Rukkhe vā pabbate vā ṭhitassa vā heṭṭhā pathavīmajjhagatassa vā bhikkhussāti yojanā. Imissā upacārasīmāya ṭhitassāti sambandho. <span class="bld">Samānasaṃvāsasīmāyā</span>ti mahāsīmāya. <span class="bld">Khaṇḍasīmasīmantarikāsū</span>ti khaṇḍasīmāyañca dvinnaṃ sīmānaṃ sīmantarikāyañca. Tattha dvinnaṃ gāmaṭṭhānampi pāpuṇāti. Avippavāsasīmāya dinnaṃ gāmaṭṭhānaṃ na pāpuṇāti ‘‘ṭhapetvā gāmañca gāmūpacārañcā’’ti vuttattā.</p>



<p class="bodytext">Jambuyā <a name="M0.0390"></a> lakkhito dīpo <span class="bld">jambudīpo</span>. Tambo lohito pāṇi hattho etesanti <span class="bld">tambapāṇino</span>. Vijayakumārādayo sattasatā janā. Tesaṃ nivāso <span class="bld">tambapaṇṇi,</span> soyeva dīpoti <span class="bld">tambapaṇṇidīpo,</span> tasmiṃ. Sabbesaṃ bhāganti sambandho. <span class="bld">Tatrevā</span>ti jambudīpeyeva. <span class="bld">Eva</span>ntiādi nigamanaṃ.</p>



<p class="bodytext">Yo pana bhaṇatīti sambandho. <span class="bld">Tato</span>ti kathanato, paranti sambandho. <span class="bld">Na</span>nti mahāsivattheraṃ. <span class="bld">Tiyojanāpī</span>ti pisaddo tato ūnāpi hotīti dasseti. <span class="bld">Sabbaṃpeta</span>nti sabbaṃpi etaṃ lābhagaṇhanādiṃ. Iti āhaṃsūti yojanā.</p>



<p class="bodytext">Katikānaṃ yathicchitakatena pavattattā bahu hoti, tasmā idha icchitakatikaṃ dassetuṃ vuttaṃ ‘‘samānalābhakatikāyā’’ti<a name="V2.0050"></a>. <span class="bld">Tatrā</span>ti ‘‘katikāya detī’’ti pāṭhe. Sannipatitehi bhikkhūhi bhājetabbanti sambandho. <span class="bld">Tassā</span>ti vihārassa. <span class="bld">Buddhādhivuttho</span>ti buddhena adhi issaravasena vasiyitthāti buddhādhivuttho. <span class="bld">Ettāvatā</span>ti ettakena sāvanamattena. <span class="bld">Nisinnovā</span>ti nisinno eva hoti, nisinno iva vā. <span class="bld">Tasmiṃ vihārepī</span>ti tasmiṃ porāṇakādivihārepi. <span class="bld">Evamevā</span>ti ‘‘ayaṃ porāṇako vihāro tena navavihārena saddhiṃ samānalābhaṃ kātuṃ saṅghassa ruccatī’’tiādinā evameva. <span class="bld">Idhā</span>ti porāṇakavihāre. <span class="bld">Tasmi</span>nti navavihāre. <span class="bld">Eva</span>nti yathā ekena vihārena saddhiṃ eko vihāro kātabbo, evaṃ tathāti attho.</p>



<p class="bodytext"><span class="bld">Bhikkhāpaññattiyā</span>ti ettha bhikkhā paññapiyati niccavasena ṭhapiyati etthāti bhikkhāpaññattīti dassento āha ‘‘attano pariccāgapaññāpanaṭṭhāne’’ti. <span class="bld">Tassā</span>ti ‘‘yattha saṅghassa dhuvakārā kariyantī’’tipāṭhassa. Attho evaṃ veditabboti yojanā. <span class="bld">Yattha vā</span>ti yasmiṃ vā ṭhāne. <span class="bld">Anenā</span>ti cīvaradāyakena. Salākabhattādīni vā nibaddhāni kāritānīti sambandho. <span class="bld">Yena panā</span>ti cīvaradāyakena pana. <span class="bld">Sakalopi vihāro</span>ti sakalopi saārāmo vihāro. <span class="bld">Tatthā</span>ti cīvaradāyake. <span class="bld">Ime</span>ti pākavattassa vattanaṭṭhānādayo vihārā. Dhuvena <a name="M0.0391"></a> kariyantīti <span class="bld">dhuvakārā</span> vihārā. <span class="bld">So</span>ti cīvaradāyako. <span class="bld">Yatthā</span>ti yasmiṃ ṭhāne. <span class="bld">Sabbatthā</span>ti sabbesu bahūsu vihāresu.</p>



<p class="bodytext"><span class="bld">Tehī</span>ti bahutarehi bhikkhūhi. <span class="bld">Dhuvakāresū</span>ti niddhāraṇe bhummaṃ. <span class="bld">Ekatthā</span>ti ekasmiṃ dhuvakāre. ‘‘Sace bhikkhugaṇanāya gaṇhathāti vadatī’’ti iminā sace na vadati, bhikkhugaṇanāya bhājetvā gaṇhituṃ na vaṭṭatīti dasseti, vihāragaṇanāya gaṇhituṃ vaṭṭatīti adhippāyo. <span class="bld">Tathā</span>ti yathā ‘‘bhikkhugaṇanāya gaṇhathā’’ti vadati, tathāti attho. <span class="bld">Etthā</span>ti bhājetabbavatthūsu. <span class="bld">Ta</span>nti mañcapīṭhakaṃ, pucchitvā dātabbanti sambandho. <span class="bld">Pucchitvā</span>ti dāyakaṃ pucchitvā, <span class="bld">vadatī</span>ti dāyako vadati. <span class="bld">Saṅghassāpī</span>ti pisaddo na dāyakassevāti dasseti.</p>



<p class="bodytext">Upacārasīmāyaṃ ṭhitena saṅghena bhājetabbanti sambandho<a name="V2.0051"></a>. <span class="bld">Sīmaṭṭhassā</span>ti upacārasīmāyaṃ ṭhitassa. <span class="bld">Asampattassāpī</span>ti bhājanaṭṭhānaṃ asampattassāpi. <span class="bld">Alasajātikā</span>ti kosajjajātikā. <span class="bld">Ṭhitikā</span>ti pabandhavasena ṭhiyate <span class="bld">ṭhiti,</span> sāyeva <span class="bld">ṭhitikā</span>. Atha vā ‘‘ṭhitaṭṭhānato paṭṭhāya dātabba’’nti aṭṭhakathāyaṃ (mahāva. aṭṭha. 379) vuttattā tiṭṭhati pabandhavasena etthāti <span class="bld">ṭhiti,</span> sāyeva <span class="bld">ṭhitikā</span>ti vacanattho kātabbo. <span class="bld">Ṭhitikaṃ ṭhapetvā</span>ti vīsativassasaṅkhātaṃ ṭhitikaṃ ṭhapetvā. <span class="bld">Tesa</span>nti therānaṃ.</p>



<p class="bodytext"><span class="bld">Sampattasampattāna</span>nti bhājanaṭṭhānaṃ sampattasampattānaṃ. Attano vihāradvāre vā attano antovihāreyeva vāti yojanā. <span class="bld">Sīmā</span>ti upacārasīmā. Therāsanaṃ ārūḷhe satīti yojanā. <span class="bld">Vassaggenā</span>ti vassagaṇanāya.</p>



<p class="bodytext"><span class="bld">Pāṭekka</span>nti paccekaṃ. Sabbāneva cīvarānīti sambandho. Dubbhāsitaduggahitānamatthaṃ dassento āha ‘‘gatagataṭṭhāne saṅghikāneva hontī’’ti. <span class="bld">Eka</span>nti dasasu vatthesu ekaṃ.</p>



<p class="bodytext">Vatthasseva pupphaṃ vā vali vā atthīti yojanā. <span class="bld">Tenā</span>ti pupphavalinā. <span class="bld">Ekaṃ tanta</span>nti ekaṃ suttaṃ. <span class="bld">Tatthā</span>ti tesu ṭhitikāya ṭhānāṭṭhānesu. Dvīhipi gahetabbaṃ ṭhitikāya abhāvato.</p>



<p class="bodytext">Bhikkhu <a name="M0.0392"></a> attano santakaṃ yaṃ cīvaranti yojanā. <span class="bld">Paṃsukūlikānampi vaṭṭatī</span>ti ‘‘saṅghassa demā’’ti vā ‘‘tuyhaṃ demā’’ti vā avatvā ‘‘bhikkhūnaṃ dema, therānaṃ demā’’ti vuttattā paṃsukūlikānampi vaṭṭati. Bhikkhutherā nāma hi na attanāyeva honti, aññepi bahū, tasmā vaṭṭati. ‘‘Saṅghassā’’ti vutte attanā ekantena saṅghoyeva, tasmā ‘‘saṅghassā’’ti vuttepi na vaṭṭati, pageva ‘‘tuyha’’nti vutte.</p>



<p class="bodytext"><span class="bld">Tato</span>ti bahuvatthato. <span class="bld">Gahetuṃ na vaṭṭatī</span>ti paṃsukūlikānaṃ gahetuṃ na vaṭṭati.</p>



<p class="bodytext"><span class="bld">Ya</span>nti vatthaṃ. <span class="bld">Tatthā</span>ti parikkhāresu. <span class="bld">Sutta</span>nti tantaṃ.</p>



<p class="bodytext">Evaṃ antosīmaṃ pavisitvā ‘‘saṅghassa demā’’ti dinne vinicchayaṃ dassetvā bahisīmāya dinne taṃ dassento āha ‘‘sace panā’’tiādi. <span class="bld">Ekabaddhā cā</span>ti dvādasahatthamanatikkamitvā ekatobaddhā ca. <span class="bld">Ye panā</span>ti bhikkhū pana.</p>



<p class="bodytext"><span class="bld">Ubhatosaṅghassa detī</span>ti ettha catunnaṃ vākyānaṃ vasena vuttepi ubhatosaṅghassa detiyeva nāmāti dassento āha ‘‘ubhatosaṅghassa dammīti vuttepī’’tiādi. <span class="bld">Ubhatosaṅghaggahaṇena gahitattā</span>ti puggalassa ubhatosaṅghaggahaṇena gahitattā. ‘‘Eseva nayo’’ti iminā ekavīsatipaṭivīse katvā eko cetiyassa dātabboti nayaṃ atidisati. <span class="bld">Pāpuṇanakoṭṭhāso</span> nāma natthi cetiyassa ubhatosaṅghaggahaṇena agahitattā.</p>



<p class="bodytext"><span class="bld">Tatthā</span>ti <a name="V2.0052"></a> ubhatosaṅghapuggalacetiyesu. Sesaṃ suviññeyyameva.</p>



<p class="bodytext"><span class="bld">Pubbe</span>ti buddhassa bhagavato dharamānakāle. <span class="bld">Tadā</span>ti yadā buddho bhagavā dharati, tadā. <span class="bld">Paṭimaṃ vā</span>ti paṭibimbaṃ vā. Tañhi bhagavatā paṭi sadisaṃ mānīyatīti paṭimāti vuccati. <span class="bld">Cetiyaṃ vā</span>ti thūpaṃ vā. So hi devamanussehi cititabbaṃ, pūjetabbaṃ, iṭṭhakādīhi vā cinitabbanti cetiyanti vuccati. <span class="bld">Tatthā</span>ti deyyadhammesu. <span class="bld">Ya</span>nti kiriyāparāmasanaṃ. Yaṃ <a name="M0.0393"></a> dentīti yojanā. <span class="bld">Tatthā</span>ti tasmiṃ dāne. Aniyamavācakassa ‘‘yo’’ti sabbanāmassa atthaṃ dassento āha ‘‘pabbajito vā gahaṭṭho vā’’ti. <span class="bld">Vattaṃ katvā paribhuñjitu</span>nti pubbakālaaparakālakiriyānaṃ vikāravasena aniyatattā vuttaṃ ‘‘bhuñjitvā pacchāpi vattaṃ kātu’’nti.</p>



<p class="bodytext">‘‘Dūrampi haritvā pūjetabba’’nti iminā jaṅghapesanikakammaṃ na hotīti dasseti. Harantassa bhikkhunoti sambandho. <span class="bld">Gacchato</span>ti anādare sāmivacanaṃ. <span class="bld">Ta</span>nti saṅghassa āhaṭabhattaṃ.</p>



<p class="bodytext"><span class="bld">Vassaṃvutthasaṅghassā</span>ti vassaṃ vasitthāti vassaṃvuttho. Aluttakitantasamāsoyaṃ, soyeva saṅgho vassaṃvutthasaṅgho, tassa. <span class="bld">Yāvatika</span>saddo yattakapariyāyoti āha ‘‘yattakā’’ti. <span class="bld">Disāpakkantassāpī</span>ti aññaṃ disaṃ pakkantassapi, dātabbanti sambandho. <span class="bld">Vadantī</span>ti aṭṭhakathācariyehi apare ācariyā vadanti. <span class="bld">Eta</span>nti vacanaṃ.</p>



<p class="bodytext"><span class="bld">Sampattāna</span>nti dinnaṭṭhānaṃ sampattānaṃ. <span class="bld">Sabbesa</span>nti yattha katthaci vutthavassānaṃ sabbesaṃ. <span class="bld">Tatrā</span>ti vihāre. <span class="bld">Tatrā</span>ti tasmiṃ vadane sati, tesu bhikkhūsu vā. Vassaṃ vasantīti <span class="bld">vassaṃvasantā,</span> tesaṃ. <span class="bld">Cīvaramāse</span>ti cīvarena lakkhite pacchimakattikamāse.</p>



<p class="bodytext"><span class="bld">Hemantassa pacchimo divaso</span>ti phagguṇapuṇṇamīsaṅkhāto hemantassa pacchimo divaso. <span class="bld">Vassāvāsika</span>nti vassaṃ āvasantānaṃ dātabbaṃ cīvaraṃ. Āropetabbākāraṃ dassento āha ‘‘atītavassāvāsassā’’tiādi. Tattha <span class="bld">atītavassāvāsassā</span>ti atītavassaṃ, atītavasse vā āvāsassa saṅghassa. <span class="bld">Ta</span>nti cīvaraṃ.</p>



<p class="bodytext"><span class="bld">Ṭhapetvā</span>ti vihāre ṭhapetvā. <span class="bld">Sampattāna</span>nti imaṃ ṭhānaṃ sampattānaṃ. <span class="bld">Ito</span>ti cīvaradānakālato. <span class="bld">Te</span>ti antovasse vutthabhikkhū.</p>



<p class="bodytext"><span class="bld">Ādissā</span>ti <a name="V2.0053"></a> padassa tvāpaccayantabhāvaṃ dassento āha ‘‘ādisitvā’’ti. Ayamattho veditabboti yojanā. <span class="bld">Tatrā</span>ti ‘‘yāguyā vā’’tiādipāṭhe. <span class="bld">Ajjatanāya vā</span>ti ajja bhavānaṃ puññānaṃ atthāya <a name="M0.0394"></a> vā. <span class="bld">Tesa</span>nti nimantakānaṃ, paviṭṭhānaṃ bhikkhūnanti sambandho. <span class="bld">Yehi nimantitehī</span>ti nimantitehi yehi bhikkhūhi. Yesaṃ vā pattanti sambandho. <span class="bld">Tesaṃ na pāpuṇātī</span>ti sabbesaṃ tesaṃ na pāpuṇāti, kasmā? Animantitattā. <span class="bld">Tesaṃ na pāpuṇanti,</span> kasmā? Nimantitagehaṃ apaviṭṭhattā. <span class="bld">So</span>ti dāyako.</p>



<p class="bodytext"><span class="bld">Pubbepī</span>ti ito pubbepi. <span class="bld">Assā</span>ti dāyakassa. <span class="bld">Vāsetvā</span>ti vāsāpetvā. <span class="bld">So</span>ti dāyako. <span class="bld">Yo</span>ti bhikkhu, vasatīti sambandho. <span class="bld">Tānī</span>ti bhesajjāni. <span class="bld">Ida</span>nti cīvaraṃ.</p>



<p class="bodytext">‘‘Antevāsikānañcā’’ti padena saddhivihārikāpi gahetabbā uddesādivasena ante vasanasīlattā. <span class="bld">Uddesaṃ gahetuṃ āgato ca gahetvā gacchanto cā</span>ti ime ante avasanasīlāpi rūḷhīvasena <span class="bld">antevāsikā</span> nāma. Iminā nissayaṃ gahetuṃ āgato ca therassa santike nissayaṃ gahitapubbo ca <span class="bld">antevāsiko</span> nāmāti dasseti. Vattaṃ katvā uddesaparipucchādīni gahetvā vicarantānaṃ sabbesaṃ uddesantevāsikānaṃ pāpuṇātīti yojanā. Iminā saddhivihārikanissayantevāsikaupasampadantevāsikapabbajjantevāsikāpi gahetabbā tesampi nibaddhacārikabhikkhubhāvato. <span class="bld">Sabbatthā</span>ti sabbasmiṃ cīvarakkhandhake.</p>



<p class="centered">Iti cīvarakkhandhakavaṇṇanāya yojanā samattā.</p>



<p class="title">9. Campeyyakkhandhakaṃ</p>



<p class="subhead">234. Kassapagottabhikkhuvatthukathā</p>



<p class="bodytext"><a name="para380"></a><span class="paranum">380</span>. Campeyyakkhandhake <span class="bld">gaggarāya pokkharaṇiyā</span>ti ettha gaggarasaddassa nāmasaddabhāvaṃ dassento āha ‘‘gaggaranāmikāya itthiyā’’ti. Iminā gaggarasaddo gaggaraiti nāmaṃ pavattinimittaṃ katvā itthidabbaṃ vadatīti dasseti. <span class="bld">Tantipaṭibaddho</span>ti tantiyā paṭibaddho. ‘‘Ussukkampi <a name="V2.0054"></a> akāsi yāguyā’’tiādīsu evaṃ vinicchayo veditabboti yojanā<a name="M0.0395"></a>. <span class="bld">Tassa bhikkhuno</span>ti kassapagottanāmakassa tassa bhikkhuno. <span class="bld">Tatthevā</span>ti vāsabhagāmeyeva.</p>



<p class="bodytext"><a name="para382"></a><span class="paranum">382</span>. Adhammena vaggakammaṃ karontītiādīnaṃ nānākaraṇanti sambandho.</p>



<p class="subhead">236. Ñattivipannakammādikathā</p>



<p class="bodytext"><a name="para385"></a><span class="paranum">385</span>. <span class="bld">Aññatrāpi dhammā</span>ti ettha <span class="bld">dhammā</span>ti upayogatthe nissakkavacanametanti āha ‘‘aññatra dhamma’’nti. ‘‘Aññatrā’’ti nipātapayoge dutiyātatiyāpañcamīsu aññatarassa sambhavato upayogavacanampi hoti. Tasmā vuttaṃ ‘‘ayameva vā pāṭho’’ti. ‘‘Bhūtena vatthunā’’ti iminā dhammasaddassa saccatthaṃ dasseti. ‘‘Eseva nayo’’ti iminā saddasabhāvameva sandhāya atidisati, na atthaṃ. Tena vuttaṃ ‘‘ettha panā’’tiādi. <span class="bld">Satthusāsana</span>nti satthu āṇā. <span class="bld">Satthuāṇā</span> nāma ñattianusāvanānaṃ sampadāti āha ‘‘ñattisampadā anusāvanasampadā cā’’ti. ‘‘Paṭikuṭṭhañceva katañcā’’ti iminā <span class="bld">paṭikuṭṭhakata</span>nti padassa dvandavākyaṃ dasseti. Paṭikusitabbanti <span class="bld">paṭikuṭṭhaṃ,</span> kattabbanti <span class="bld">kataṃ,</span> kammaṃ. Tamevatthaṃ dassento āha ‘‘yaṃ aññesū’’tiādi. Tattha <span class="bld">ya</span>nti kammaṃ.</p>



<p class="bodytext"><a name="para387"></a><span class="paranum">387</span>. <span class="bld">Pāḷiyā</span>ti vinayapāḷiyā. <span class="bld">Ya</span>nti kammaṃ, na kariyatīti sambandho. <span class="bld">Etthā</span>ti aṭṭhakathāyaṃ. <span class="bld">So ca kho</span>ti so ca vitthāro, āgatoti sambandho. Kasmā ñattidutiyañatticatutthakammānameva vasena āgato, nanu ñattiapalokanakammavasenapi āgatena bhavitabbanti āha ‘‘yasmā panā’’tiādi. Ñattidutiyañatticatutthesu hāpanaṃ vā aññathā karaṇaṃ vā atthi viya ñattikamme natthīti yojanā. Ñattikamme ñattiṭṭhapanato aññakiccassa asambhavato hāpanaṃ vā aññathā karaṇaṃ vā natthīti adhippāyo. <span class="bld">Tānī</span>ti ñattikammaapalokanakammāni. <span class="bld">Sabbesampi kammāna</span>nti sabbesampi catunnaṃ kammānaṃ. <span class="bld">Parato</span>ti parasmiṃ parivārāvasāne (pari. aṭṭha. 482).</p>



<p class="subhead">237. Catuvaggakaraṇādikathā</p>



<p class="bodytext"><a name="para388"></a><span class="paranum">388</span>. Yadidaṃ <a name="M0.0396"></a> kammanti yojanā. <span class="bld">Tesa</span>nti saṅghānaṃ. <span class="bld">Kammappatto</span>ti ettha kammena, kammassa vā pattoti atthaṃ paṭikkhipanto āha ‘‘kammaṃ patto’’ti. ‘‘Sabbakammesu kammapatto’’ti <a name="V2.0055"></a> pāḷinayena ‘‘kammesu patto’’ti atthopi yujjati. Lokavohāravasena ‘‘kammena kammassa vā patto’’ti atthopi yujjateva.</p>



<p class="bodytext"><a name="para389"></a><span class="paranum">389</span>. <span class="bld">Parisato</span>ti parisakāraṇā. <span class="bld">Tatthā</span>ti ‘‘catuvaggakaraṇañce bhikkhave’’tiādipāṭhe, catuvīsatipuggalesu vā. <span class="bld">Kammanānāsaṃvāsako</span>ti ukkhepanīyakammakato. <span class="bld">Laddhinānāsaṃvāsako</span>ti ukkhittānuvattako. ‘‘Hutvā’’ti iminā ‘‘bhikkhunīcatuttho’’tiādīsu catuvīsatiyā ṭhānesu kiriyāvisesanabhāvaṃ dasseti. Bhikkhunī catutthī etassāti bhikkhunīcatuttho, catuvaggo saṅghotiādinā vacanattho kātabbo.</p>



<p class="bodytext"><a name="para393"></a><span class="paranum">393</span>. <span class="bld">Parivāsādī</span>tiādisaddena mūlāyakassanamānattaabbhānāni saṅgaṇhāti. <span class="bld">Tesa</span>nti parivāsādikammānaṃ. <span class="bld">Parato</span>ti parasmiṃ cūḷavagge (cūḷava. aṭṭha. 75 ādayo).</p>



<p class="bodytext"><a name="para394"></a><span class="paranum">394</span>. <span class="bld">Paṭikuṭṭhakatakammassā</span>ti paṭikuṭṭhassa hutvā katassa kammassa. <span class="bld">Pakatattassā</span>ti ettha pakatisīlasaṅkhāto attā sabhāvo etassāti pakatattoti atthaṃ dassento āha ‘‘avipannasīlassā’’ti. Saṅghādisesaṃ anāpajjantassāpi avipannasīlattā vuttaṃ ‘‘pārājikaṃ anajjhāpannassā’’ti. Iminā saṅghādisesaṃ āpajjantopi pakatattoyevāti dasseti. Sopi hi idha avipannasīlo nāma, aññattha pana saṅghādisesassa sīlavipattibhāvato taṃ āpajjantopi vipannasīloyeva nāma. <span class="bld">Ānantarikassā</span>ti ettha anantarasaddassa sambandhañca ṇikapaccayassa atthañca dassento āha ‘‘attano anantaraṃ nisinnassā’’ti. Tattha ‘‘attano’’ti iminā anantarasaddassa sambandhaṃ dasseti. ‘‘Nisinnassā’’ti iminā ṇikapaccayassa atthaṃ dasseti.</p>



<p class="subhead">239. Dvenissāraṇādikathā</p>



<p class="bodytext"><a name="para395"></a><span class="paranum">395</span>. <span class="bld">Vatthuto</span>ti <a name="M0.0397"></a> vatthukāraṇā. <span class="bld">Tatthā</span>ti ‘‘dvemā bhikkhave’’tiādipāṭhe. ‘‘Sandhāya vutta’’nti iminā ‘‘appatto’’tiādisuttassa neyyatthabhāvaṃ dasseti. <span class="bld">Hī</span>ti saccaṃ, yasmā vā. <span class="bld">Ta</span>nti pabbājanīyakammaṃ. Puna <span class="bld">ta</span>nti pabbājanīyakammameva. Esa bhikkhu appattoti sambandho. Kasmā appattoti āha ‘‘yasmā’’tiādi. <span class="bld">Āveṇikalakkhaṇenā</span>ti avinā hutvā pavattena lakkhaṇena. Attanā avinā hutvā attano santakena visuṃ bhūtena lakkhaṇenāti vuttaṃ hoti. Yadi appatto, kasmā sunissāritoti āha ‘‘yasmā panassā’’tiādi. <span class="bld">Assā</span>ti bhikkhussa, kareyyāti sambandho. Taṃ ce saṅgho tajjanīyakammādivasena nissāreti, sunissāritoti sambandho<a name="V2.0056"></a>. <span class="bld">So</span>ti bhikkhu. Yasmā anuññātā, tasmā sunissāritoti yojanā. Kittakena aṅgena anuññātāti āha ‘‘ekenapi aṅgenā’’ti.</p>



<p class="bodytext"><a name="para396"></a><span class="paranum">396</span>. <span class="bld">Osāraṇā</span>ti ettha otyūpasaggavasena saradhātu pavesanatthoti āha ‘‘pavesanā’’ti. <span class="bld">Tatthā</span>ti ‘‘osāraṇā’’tiādipāṭhe. <span class="bld">Osāretī</span>ti ettha abbhānādivasena pavesanaṃ paṭikkhipanto āha ‘‘upasampadakammavasenā’’ti. <span class="bld">Sahassakkhattumpī</span>ti <span class="bld">pi</span>saddo garahattho. Ekavārādike pana kā nāma kathāti dasseti. <span class="bld">Sātisārā</span>ti sadosā. <span class="bld">Tathā</span>ti yathā ācariyupajjhāyā sātisārā, tathā. Seso kārakasaṅgho sātisāroti sambandho. ‘‘Hatthacchinnādayo pana dvattiṃsa suosāritā’’ti vuttattā andhamūgabadhirānaṃ apabbajitānampi upasampadā ruhatīti daṭṭhabbaṃ. <span class="bld">Te</span>ti hatthacchinnādayo dvattiṃsa.</p>



<p class="bodytext"><a name="para397"></a><span class="paranum">397</span>. <span class="bld">Abhūtavatthuvasenā</span>ti asaccavatthuvasena, asaṃvijjamānavatthuvasena vā. <span class="bld">Tatthā</span>ti ‘‘idha pana bhikkhave’’tiādipāṭhe. <span class="bld">Paṭinissajjitā</span>ti ettha tapaccayassa kammatthe pavattabhāvaṃ dassento āha ‘‘paṭinissajjitabbā’’ti.</p>



<p class="subhead">241. Upālipucchākathā</p>



<p class="bodytext"><a name="para400"></a><span class="paranum">400</span>. <span class="bld">Tatthā</span>ti <a name="M0.0398"></a> upālipañhesu. Tassapāpiyasikādīhi saddhiṃ ekā pucchā katāti yojanā. Bhikkhūnampi vāreti sambandho. Pisaddena ‘‘na kevalaṃ upālipañhesuyeva yojetabbāni, atha kho bhikkhūnaṃ vārepī’’ti dasseti.</p>



<p class="subhead">242. Tajjanīyakammakathā</p>



<p class="bodytext"><a name="para407"></a><span class="paranum">407</span>. ‘‘Idha pana bhikkhave bhikkhu bhaṇḍanakārako’’tiādi vuttanti sambandho. <span class="bld">Tatthā</span>ti ‘‘idha pana bhikkhave’’tiādipāṭhe. <span class="bld">Anapadāno</span>ti ettha apapubbo dāsaddo avakhaṇḍanatthoti āha ‘‘apadānaṃ vuccati paricchedo’’ti. Natthi apadānaṃ avakhaṇḍanaṃ āpattipariyanto etassāti anapadānoti vacanattho kātabbo. Sāyeva pāḷi vuttāti sambandho. <span class="bld">Tatthā</span>ti tassaṃ pāḷiyaṃ. Kiñci atthavinicchayaṃ pāḷianusārena vidituṃ na sakkā na hotīti yojanā.</p>



<p class="centered">Iti campeyyakkhandhakavaṇṇanāya yojanā samattā.</p>



<p class="title">10. Kosambakakkhandhakaṃ</p>



<p class="subhead">271. Kosambakavivādakathā</p>



<p class="bodytext"><a name="para451"></a><span class="paranum">451</span>. Kosambakakkhandhake <a name="V2.0057"></a> ayamanupubbikathā evaṃ veditabbāti yojanā. Vinayaṃ pāḷito ca, tadatthato ca dhāretīti <span class="bld">vinayadharo,</span> tathā suttantaṃ dhāretīti <span class="bld">suttantiko. Tesū</span>ti dvīsu bhikkhūsu. Suttantiko bhikkhu nikkhamīti sambandho. <span class="bld">Ācamanaudakāvasesa</span>nti ācameti dhovati anenāti <span class="bld">ācamanaṃ,</span> tameva udakaṃ ācamanaudakaṃ, tameva avasesaṃ ācamanaudakāvasesaṃ, avasesaācamanaudakanti attho. <span class="bld">Taṃ bhikkhu</span>nti suttantikaṃ bhikkhuṃ. <span class="bld">Etthā</span>ti ācamanaudakāvasesaṭṭhapane. ‘‘Sace hoti, desessāmī’’ti iminā attano subbacabhāvañca sikkhākāmatañca dasseti. <span class="bld">Te</span>ti tayā, kathanti sambandho. Atha vā teti tuyhaṃ, natthīti sambandho. Asañcicca asatiyā katattā anāpattipakkhopi <a name="M0.0399"></a> bhaveyyāti āha ‘‘natthi āpattī’’ti. Ettha pana āpattiyeva. <span class="bld">So</span>ti suttantiko.</p>



<p class="bodytext"><span class="bld">Vinayadharopī</span>ti vinayadharo pana, ārocesīti sambandho. <span class="bld">Āpajjamānopī</span>ti pisaddo garahattho. <span class="bld">Te</span>ti vinayadharassa nissitakā, āhaṃsūti sambandho. <span class="bld">Tassā</span>ti suttantikassa. <span class="bld">Te</span>ti suttantikassa nissitakā, ārocesunti sambandho. <span class="bld">So</span>ti suttantiko. <span class="bld">Musāvādī</span>ti abhūtato, abhūtaṃ vā vacanaṃ vadanasīlo. <span class="bld">Eso</span>ti vinayadharo. <span class="bld">Te</span>ti suttantikassa nissitakā, āhaṃsūti sambandho. <span class="bld">Tato</span>ti kalahavaḍḍhanakāraṇā. Vinayadharo akāsīti sambandho.</p>



<p class="bodytext"><a name="para453"></a><span class="paranum">453</span>. ‘‘Na tāva bhinno’’ti iminā <span class="bld">bhinno</span>ti ettha tapaccayassa avassambhāviyatthe anāgatakālikataṃ dasseti. Tamevatthaṃ saha upamāya dassento āha ‘‘apicā’’tiādi. <span class="bld">Ta</span>nti sassaṃ. ‘‘Bhijjissatī’’ti iminā bhijjissatīti <span class="bld">bhinno</span>ti vacanatthaṃ dasseti. <span class="bld">So ca kho</span>ti saṅgho. Kalahavasena bhijjissatīti sambandho. <span class="bld">Sambhamaatthavasenā</span>ti saṃvegaatthavasena. Sambhamasaddo hi tīsu atthesu vattati gārave, bhītiyaṃ, saṃvege cāti. Idha pana saṃvege vattati. Bhikkhusaṅghassa bhinne saṃvegaatthavasenāti adhippāyo. Idaṃ heṭṭhā kathitāya ‘‘bhaye kodhe pasaṃsāya’’nti gāthāya (pārā. aṭṭha. 1.15) casaddena sampiṇḍitaṃ sambhamaatthaṃ sandhāya vuttanti <a name="V2.0058"></a> daṭṭhabbaṃ. <span class="bld">Etthā</span>ti ‘‘bhinno bhikkhusaṅgho bhinno bhikkhusaṅgho’’ti pāṭhe. <span class="bld">Āmeḍita</span>nti ā punappunaṃ bhayādipīḷitattā meḍena ummādena itaṃ kathitaṃ āmeḍitaṃ.</p>



<p class="bodytext"><a name="para454"></a><span class="paranum">454</span>. <span class="bld">Hī</span>ti vitthāro. Bhagavā vadeyyāti sambandho. Ukkhipanti apanentīti <span class="bld">ukkhepakā</span>. Ukkhittamanuvattantīti <span class="bld">ukkhittānuvattakā. Etesa</span>nti ukkhittānuvattakānaṃ. Puna <span class="bld">etesa</span>nti ukkhepakānaṃ. <span class="bld">Pakkho</span>ti sakhā. <span class="bld">Tantimevā</span>ti pāḷimeva, byāpārameva vā.</p>



<p class="bodytext"><a name="para455"></a><span class="paranum">455</span>. <span class="bld">Yo</span>ti bhikkhu. Cittaṃ uppādetīti sambandho. <span class="bld">Tumhe</span>ti dhammavādino sandhāya vuttaṃ. <span class="bld">Kiṃ bhaṇathā</span>ti kiṃ vacanaṃ bhaṇatha. Iti pucchitvāti <a name="M0.0400"></a> sambandho. <span class="bld">Tesañcā</span>ti dhammavādīnañca. <span class="bld">Itaresañcā</span>ti adhammavādīnañca. <span class="bld">Ime</span>ti attano pakkhe ime bhikkhū. <span class="bld">Tesa</span>nti adhammavādīnaṃ. <span class="bld">‘‘Kammaṃ kopetī’’</span>ti ‘‘nānāsaṃvāsakacatuttho ce bhikkhave kammaṃ kareyya, akammaṃ, na ca karaṇīya’’nti vacanato (mahāva. 389) kammaṃ kopeti. <span class="bld">Itaresampī</span>ti dhammavādīnampi. Dhammavādīnaṃ pakkhe nisīditvā adhammavādīnaṃ laddhiṃ gaṇhantopi dhammavādīnaṃ nānāsaṃvāsako hotiyeva, ayaṃ nayo vuttanayassa atthato siddhoti katvā idha na vutto. <span class="bld">Eva</span>ntiādi nigamanaṃ. <span class="bld">Yo</span>ti bhikkhu, pavisati gaṇhātīti sambandho. Nisinno hutvāti yojanā. <span class="bld">Ime</span>ti attano pakkhe ime bhikkhū. <span class="bld">Itare</span>ti parapakkhe itare bhikkhū. <span class="bld">Tesa</span>nti dhammavādīnaṃ. <span class="bld">Yattha tattha vā pana pakkhe</span>ti yasmiṃ kasmiṃci vā dhammavādīnaṃ pakkhe. <span class="bld">Ime dhammavādinoti gaṇhātī</span>ti taṃtaṃpakkhagate bhikkhū yāthāvato vā ayāthāvato vā ‘‘ime dhammavādino’’ti gaṇhāti.</p>



<p class="bodytext"><a name="para456"></a><span class="paranum">456</span>. Kāyena kataṃ kammaṃ <span class="bld">kāyakammaṃ,</span> vaciyā kataṃ kammaṃ <span class="bld">vacīkammaṃ</span>. Tattha kāyakammaṃ upadaṃsentā bhikkhū paharantā upadaṃsenti. Vacīkammaṃ upadaṃsentā bhikkhū pharusaṃ vadantā upadaṃsenti. Tena vuttaṃ ‘‘kāyena paharantā’’tiādi. <span class="bld">Upadaṃsentī</span>ti pavattenti. ‘‘Kodhavasenā’’ti iminā pemavasenāti atthaṃ nivatteti. <span class="bld">Adhammiyānī</span>ti adhammena kattabbāni. ‘‘Kiccānī’’ti iminā iyapaccayassa sarūpaṃ dasseti. <span class="bld">Asammodikā</span>ti ettha yakāralopoti āha ‘‘asammodikāyā’’ti. ‘‘Kathāyā’’ti iminā asammodaṃ janetīti asammodikāti katvā ṇikapaccayassa sarūpaṃ dasseti. <span class="bld">Upacāraṃ muñcitvā</span>ti ettha upacāro nāma aññamaññaṃ paharantānaṃ hatthassa pāpuṇanaṭṭhānaṃ, taṃ muñcitvāti attho. <span class="bld">Āsanantarikāyā</span>ti ettha ekaṃ āsanaṃ antaraṃ byavahitaṃ imissā nisinnakiriyāyāti āsanantarikāti dassento āha ‘‘ekekaṃ āsanaṃ antara’’nti. ‘‘Katvā’’ti iminā kiriyāvisesanabhāvaṃ dasseti.</p>



<p class="bodytext"><a name="para457-8"></a><span class="paranum">457-8</span>. Ayaṃ <a name="V2.0059"></a> assa bhikkhuno adhippāyo kirāti yojanā. <span class="bld">Ete</span>ti kodhābhibhūte bhikkhū. Bhagavā pana kathesīti sambandho. ‘‘Anattho <a name="M0.0401"></a> ato’’ti iminā <span class="bld">anatthato</span>ti padassa okāralopasandhiṃ dasseti. Tesaṃ padānamatthaṃ dassento āha ‘‘etasmā’’tiādi. ‘‘Atha vā’’tiādinā ‘‘anatthado’’ti vattabbe ‘‘sugato’’tiādīsu viya da-kārassa ta-kāraṃ katvā <span class="bld">anatthato</span>ti vuttanti dasseti. <span class="bld">Anatthado</span>ti anatthaṃ dadātīti anatthado.</p>



<p class="bodytext"><a name="para464"></a><span class="paranum">464</span>. <span class="bld">Puthusaddo</span>ti ettha puthusaddo mahantapariyāyoti āha ‘‘mahā’’ti. <span class="bld">Assā</span>ti bhaṇḍanakārakassa janassa. <span class="bld">Samajano</span>ti ettha samasaddo sadisapariyāyoti āha ‘‘ekasadiso’’ti, tulyādhikaraṇasamāsoyaṃ. Bhaṇḍanakārako ayaṃ janoti yojanā. <span class="bld">Tatthā</span>ti bhaṇḍanakārakesu janesu. Aññampi ekaṃ idaṃ kāraṇanti sambandho. <span class="bld">Na maññitthā</span>ti koci ekopi na maññitthāti yojanā. Iminā <span class="bld">amaññaru</span>nti ettha āvibhattiyā ‘‘ru’’nti ādeso dassito.</p>



<p class="bodytext"><span class="bld">Parimuṭṭhā</span>ti parimuṭṭhā sati etesanti parimuṭṭhāti dassento āha ‘‘parimuṭṭhasatino’’ti. Aṭṭhakkharagāthāyaṃ ‘‘pañcamaṃ laghu sabbatthā’’ti vuttattā pañcamassa rākārassa rasso hoti. Tena vuttaṃ ‘‘rākārassa rassādeso kato’’ti. <span class="bld">Kathaṃ bhāṇino</span>ti vācaṃ bhāṇino. <span class="bld">Mukhāyāma</span>nti ettha āyāmasaddo vitthārapariyāyo, vitthāro ca nāma pasāraṇanti āha ‘‘pasāretu’’nti. Sampadānatthajotakena tuṃpaccayena sampadānatthe upayogavacananti dasseti. <span class="bld">Nītā</span>ti kammavācakassa kitassa appadhānakammaṃ dassento āha ‘‘imaṃ nillajjabhāva’’nti. Dvikammakadhātubhāvato ‘‘attano’’ti padhānakammampi ajjhāharitabbaṃ. <span class="bld">Ta</span>nti kalahaṃ. ‘‘Jāna’’nti padena ‘‘vidū’’ti padassa atthañca vākyañca dasseti. Vidanti jānantīti <span class="bld">vidū</span>ti vacanattho kātabboti adhippāyo. <span class="bld">Sādīnavo</span>tiādīnavena dosena saha pavatto. <span class="bld">Aya</span>nti kalaho.</p>



<p class="bodytext"><span class="bld">Ye</span> <a name="M0.0402"></a> <span class="bld">ca taṃ upanayhantī</span>ti ettha tasaddassa visayaṃ dassetuṃ vuttaṃ ‘‘āghāta’’nti. <span class="bld">Ye</span>ti janā. Upanayhanti upanahanti bandhanti. <span class="bld">Sanantano</span>ti ettha sanantanasaddo purāṇapariyāyoti āha ‘‘porāṇo’’ti.</p>



<p class="bodytext">‘‘Aññe’’ti iminā <span class="bld">pare</span>ti ettha parasaddassa pacchābhāgatthādayo nivāreti. <span class="bld">Mayamettha yamāmase</span>ti ettha etasaddassa visayaṃ dassento āha ‘‘saṅghamajjhe’’ti. Yamudhātu upayamanattho sekāro nipātamattoti āha ‘‘upayamāmā’’ti. ‘‘Satataṃ samitaṃ maccusantikaṃ gacchāmā’’ti iminā <a name="V2.0060"></a> ‘‘na jānantī’’ti padassa ākāraṃ dasseti. <span class="bld">Tatthā</span>ti mahājanakāye ye paṇḍitāti yojanā. <span class="bld">Evaṃ hī</span>ti evameva. Jānantā te paṇḍitā paṭipajjantīti yojanā. Medhantā hiṃsantā gacchanti pavattantīti <span class="bld">medhagā</span> kalahā. Keci medhadhātuto ṇvupaccayaṃ vadanti, tesaṃ matena medhakāti paṭhamakkharena pāṭho bhaveyya.</p>



<p class="bodytext"><span class="bld">Tesampī</span>ti brahmadattadīghāvukumārānampi. <span class="bld">Saṅgatī</span>ti samāgamo. <span class="bld">Vo</span>ti tumhākaṃ. Yesaṃ tumhākaṃ neva mātāpitūnaṃ aṭṭhīni chinnāni, na pāṇā hatā, na gavassadhanāni haṭāni. Tesaṃ tumhākaṃ kasmā saṅgati na hotīti yojanā.</p>



<p class="bodytext"><span class="bld">Sabbāni parissayānī</span>ti ettha <span class="bld">sabbānī</span>ti vuttakāraṇañca liṅgavipallāsañca dassento āha ‘‘pākaṭaparissaye ca paṭicchannaparissaye cā’’ti. ‘‘Abhibhavitvā’’ti iminā <span class="bld">abhibhuyyā</span>ti padassa tvāpaccayantabhāvaṃ dasseti. <span class="bld">Tenā</span>ti nipakena sahāyena.</p>



<p class="bodytext"><span class="bld">Rājāvā</span>ti ettha rājā ivāti padavibhāgaṃ katvā rājasaddassa upalakkhaṇavasena mahājanaka, arindamarājāno ca ivasaddassa opammatthajotakañca dassento āha ‘‘yathā’’tiādi. Raṭṭhavijitasaddā aññamaññapariyāyā. Visesanavisesyānaṃ kāmācārato gamyamānattā vuttaṃ ‘‘vijitaṃ raṭṭha’’nti. ‘‘Mātaṅgo araññe nāgo ivā’’ti iminā <a name="M0.0403"></a> padavibhāgaṃ dasseti. Tesaṃ padānaṃ atthaṃ dassento āha ‘‘mātaṅgoti hatthī vuccatī’’tiādi. ‘‘Hatthī vuccatī’’ti iminā mahanto aṅgo sarīrametassāti <span class="bld">mātaṅgo</span>ti vacanatthena hatthī mātaṅgo nāmāti dasseti. Mahantasaddassa mātādeso. <span class="bld">Nāga</span>saddo urage ca hatthimhi ca nāgarukkhe ca uttame ca nāmapaññattiyañcāti pañcasu atthesu vattati, idha uttamattheti dassento āha ‘‘nāgoti mahantādhivacanameta’’nti. <span class="bld">Mātaṅgaraññevā</span>ti ettha ivasaddassa opammatthajotakabhāvaṃ dassetvā atthayojanaṃ dassento āha ‘‘yathā hī’’tiādi. ‘‘Yathā ca pālileyyako’’ti iminā mātaṅganāgassa sarūpaṃ upalakkhaṇena dasseti.</p>



<p class="subhead">275. Pālileyyakagamanakathā</p>



<p class="bodytext"><a name="para467"></a><span class="paranum">467</span>. <span class="bld">Pālileyyaka</span>nti palilavanasaṇḍe vasantahatthināgaṃ. ‘‘Hatthī’’ti ca ‘‘nāgo’’ti ca dvinnaṃ saddānaṃ pariyāyabhāvena vuttattā adhikatthoti āha ‘‘mahāhatthī’’ti. Purato purato gacchantehi tehi hatthiādīhi chinnaggānīti yojanā. <span class="bld">Obhaggobhagga</span>nti bhañjitvā adhopātitaṃ obhagganti <a name="V2.0061"></a> dassento āha ‘‘bhañjitvā bhañjitvā pātita’’nti. ‘‘Uccaṭṭhānato’’ti iminā avatyūpasaggassa adhotthaṃ nayena dasseti. <span class="bld">Etassā</span>ti hatthināgassa. <span class="bld">Te</span>ti hatthiādayo. <span class="bld">Tehī</span>ti hatthiādīhi. Pivantehi tehīti yojanā. <span class="bld">Kaddamodakānī</span>ti kaddamena saṃsaṭṭhāni udakāni.</p>



<p class="bodytext"><span class="bld">Īsādantassā</span>ti ettha īsāya sadiso danto imassāti īsādantoti dassento āha ‘‘rathaīsāsadisadantassā’’ti. ‘‘Rathaīsā’’ti iminā naṅgalaīsaṃ nivatteti. <span class="bld">Yadeko</span>ti yaṃ eko. Yaṃsaddo kāraṇatthoti āha ‘‘yasmā’’ti. <span class="bld">Assa nāgassā</span>ti hatthināgassa. <span class="bld">Nāgenā</span>ti buddhanāgena.</p>



<p class="bodytext"><span class="bld">Yathābhiranta</span>nti <a name="M0.0404"></a> ettha kittakaṃ kālaṃ ramatīti āha ‘‘temāsa’’nti. <span class="bld">Ettāvatā</span>ti ettakena temāsaviharaṇena. Patthaṭā ahosīti sambandho. <span class="bld">Sabbatthā</span>ti sabbasmiṃ jambudīpatale.</p>



<p class="bodytext">‘‘Kosambinivāsino’’ti iminā kosambiyaṃ nivasantīti <span class="bld">kosambakā</span>ti vacanatthaṃ dasseti.</p>



<p class="subhead">276. Aṭṭhārasavatthukathā</p>



<p class="bodytext"><a name="para471"></a><span class="paranum">471</span>. ‘‘Laddhiggahaṇa’’nti iminā ādīyate <span class="bld">ādāyo</span>ti vacanatthaṃ dasseti.</p>



<p class="bodytext"><a name="para475"></a><span class="paranum">475</span>. <span class="bld">Taṃ divasamevā</span>ti tasmiṃ saṅghasāmaggikaraṇadivaseyeva.</p>



<p class="bodytext"><a name="para476"></a><span class="paranum">476</span>. <span class="bld">Na mūlā mūlaṃ gantvā</span>ti mūlato mūlaṃ na gantvāva. ‘‘Atthato apagatā’’ti iminā atthato apetā <span class="bld">atthāpetā</span>ti vacanatthaṃ dasseti. ‘‘Byañjanamattaṃ upetā’’ti iminā byañjanamattaṃ upetā upagatā <span class="bld">byañjanūpetā</span>ti vacanatthaṃ dasseti.</p>



<p class="bodytext"><a name="para477"></a><span class="paranum">477</span>. <span class="bld">Atthesu jātesū</span>ti ettha jātasaddo uppannapariyāyoti āha ‘‘vinayaatthesu uppannesū’’ti. Tañca padaṃ ‘‘saṅghassa kiccesū’’tiādīsu sabbapadesu yojetabbaṃ. <span class="bld">Mahatthiko</span>ti mahanto upakārasaṅkhāto attho imassāti mahatthikoti dassanto āha ‘‘mahāupakāro’’ti.</p>



<p class="bodytext"><span class="bld">Anānuvajjo paṭhamenā</span>ti ettha paṭhamasaddo tāvapariyāyoti dassento āha ‘‘tāvā’’ti. <span class="bld">Sīlato</span>ti <a name="V2.0062"></a> sīlena. <span class="bld">Upekkhitācāro</span>ti upapattito ikkhitācāro. ‘‘Apekkhitācāro’’tipi pāṭho. <span class="bld">Upaparikkhitācāro</span>ti upaparikkhito ācāro etassāti upaparikkhitācāro.</p>



<p class="bodytext"><span class="bld">Visayhā</span>ti ettha vipubbo sahadhātu abhibhavanattho, tvāpaccayo ca hotīti dassento āha ‘‘abhibhavitvā’’ti. <span class="bld">Anapagata</span>nti kāraṇato <a name="M0.0405"></a> anapetaṃ. Bhaṇanto bhikkhūti sambandho. Tamatthaṃ dassento āha ‘‘yasmā hī’’tiādi. <span class="bld">So</span>ti bhikkhu, na hāpetīti sambandho. ‘‘Usūyāyā’’ti iminā dosāgatigamanassa gahitattā ‘‘agatigamanavasenā’’ti iminā pārisesanayena avasesaagatigamanamevādhippetaṃ. <span class="bld">So</span>ti bhikkhu. <span class="bld">Chambhati cevā</span>ti thambhati ceva, thaddhaṃ karoti cevāti attho. <span class="bld">Vedhati cā</span>ti kampati ca. <span class="bld">Yo cā</span>ti bhikkhu pana. <span class="bld">Īdiso</span>ti usūyāya vā agatigamanena vā bhaṇanasaṅkhāto ediso na hoti.</p>



<p class="bodytext"><span class="bld">Kiñca bhiyyo</span>ti nipātasamudāyo, tato vuttato atirekaṃ kathetabbaṃ kiṃ panāti attho. Tassā gāthāya attho veditabboti yojanā. <span class="bld">Yo</span>ti bhikkhu. <span class="bld">Hī</span>ti saccaṃ. <span class="bld">Kālāgata</span>nti <span class="bld">e</span>ttha gahetabbakālañca sattamītappurisasamāsañca dassento āha ‘‘kathetabbayuttakāle āgata’’nti. <span class="bld">Vaco</span>ti padaṃ na vacanapadhānaṃ, vacanavantapuggaloyeva padhānanti dassento āha ‘‘vadanto’’ti.</p>



<p class="bodytext"><span class="bld">Ācerakamhi ca sake</span>ti ettha ācariyassa eso <span class="bld">ācerako,</span> sassa attano eso <span class="bld">sako</span>ti vacanatthaṃ dassento āha ‘‘attano ācariyavāde’’ti. Gāthābhāvato ācariyasaddassa ācerādeso kātabbo. ‘‘Vāde’’ti iminā idamatthe pavattassa ṇikapaccayassa sarūpaṃ dasseti. <span class="bld">Alaṃ pametu</span>nti ettha alaṃsaddo samatthattho, pamasaddotulanatthoti āha ‘‘tulayituṃ samattho’’ti. <span class="bld">Kathetave</span>ti ettha tavesaddo aññattha yebhuyyena bhāvavācako, idha pana kammavācakoti āha ‘‘kathetabbe’’ti. <span class="bld">Viraddhaṭṭhānakusalo</span>ti viraddhaṭṭhāne kusalo.</p>



<p class="bodytext">Ayaṃ gāthā vuttāti sambandho. <span class="bld">Ta</span>nti kathetabbaṃ. <span class="bld">Ayaṃ hetthattho</span>ti ayaṃ eva ettha gāthāyaṃ atthoti yojanā. ‘‘Gacchantī’’ti iminā <span class="bld">vajantī</span>ti ettha vajadhātuyā gatyatthaṃ dasseti. ‘‘Attano ācariyavāda’’nti iminā ‘‘sakaṃ ādāya’’nti padassa atthaṃ dasseti. Ācariyavādo <a name="M0.0406"></a> hi ādātabbato gahetabbato <span class="bld">ādāya</span>nti vutto. <span class="bld">Tadanurūpa</span>nti tassa vatthussa anurūpaṃ. Byākaramāno bhikkhūti sambandho. <span class="bld">Aṭṭhahi dūtaṅgehī</span>ti ‘‘sotā ca hoti, sāvetā ca, uggahetā ca, dhāretā ca, viññātā ca, viññāpetā, ca kusalo ca sahitāsahitassa, no ca kalahakārako’’ti (cūḷava. 347; a. ni. 8.16) evaṃ vuttehi aṭṭhahi dūtassa <a name="V2.0063"></a> aṅgehi. Kassa dūteyyakammanti āha ‘‘saṅghassā’’ti. Dūtassa etāni <span class="bld">dūteyyāni,</span> tāniyeva kammāni <span class="bld">dūteyyakammāni,</span> tesu. <span class="bld">Ida</span>nti atthajākaṃ, vuttaṃ hotīti yojanā. Atha vā <span class="bld">ida</span>nti ayamattho. <span class="bld">Vuttaṃ hotī</span>ti vutto hoti. Pacchimanaye liṅgavipallāsoti daṭṭhabbo. Ānetvā havanti pūjentīti <span class="bld">āhavo</span> dāyakā, tesaṃ āhūnaṃ. Ānetvā hunitabbaṃ pūjetabbanti <span class="bld">āhuti,</span> taṃ āhutiṃ. <span class="bld">Saṅghassa kiccesū</span>ti niddhāraṇe bhummaṃ. Tena vuttaṃ ‘‘tassa tassa kiccassā’’ti. <span class="bld">Karavaco</span>ti ettha ‘‘vacokaro’’ti vattabbe gāthābhāvato padavipariyāyavasena ‘‘karavaco’’ti vuttoti āha ‘‘vacanaṃ karonto’’ti. ‘‘Vacanakaraṇenā’’ti iminā ‘‘na <span class="bld">tena maññatī’’</span>ti ettha tasaddassa visayaṃ dasseti.</p>



<p class="bodytext">Āpajjamāno bhikkhu āpatti hotīti yojanā. <span class="bld">Tassā cā</span>ti ettha smāvacanassa ssādeso kātabbo. <span class="bld">Yathā</span>ti yenākārena, vinayakammākārenāti attho. <span class="bld">Yesū</span>ti yattakesu vatthūsu. Ubhaye ete vibhaṅgāti sambandho. <span class="bld">Assā</span>ti bhikkhussa. <span class="bld">Āpattivuṭṭhānapadassā</span>ti padasaddo kāraṇattho, bhummatthe sāmivacano ca hotīti āha ‘‘āpattivuṭṭhānakāraṇe’’ti. ‘‘Kusalo’’ti iminā cheko paṇḍito, kucchitaṃ pāpaṃ vidati jānātīti <span class="bld">kovido</span>ti vacanatthena kovido nāmāti dasseti.</p>



<p class="bodytext">Ācaranto <a name="M0.0407"></a> bhikkhu gacchatīti yojanā. ‘‘Vatta’’nti iminā <span class="bld">osāraṇaṃ ta</span>nti ettha tasaddassa visayaṃ dasseti. ‘‘Yā’’ti iminā <span class="bld">etampī</span>ti ettha etasaddassa aniyamaniddesabhāvaṃ dasseti. <span class="bld">Sabbatthā</span>ti sabbasmiṃ kosambakakkhandhake.</p>



<p class="centered">Iti kosambakakkhandhakavaṇṇanāya yojanā samattā.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Mahāvaggavaṇṇanāya</p>



<p class="centered">Yojanā samattā.</p>



<p class="gatha1">Jādilañchitanāmena, nekānaṃ vācito mayā;</p>



<p class="gathalast">Mahāvaggakhandhakassa, samatto yojanānayoti.</p>



<p class="centered"> Namo tassa bhagavato arahato sammāsambuddhassa</p>



<p class="title">Pācityādiyojanā</p>



<p class="chapter">Cūḷavaggayojanā</p>



<p class="gatha1">Mahāvaggakhandhakassevaṃ<a name="M0.0409"></a>, katvāna yojanānayaṃ;</p>



<p class="gathalast">Adhunā cūḷavaggassa, karissaṃ yojanānayaṃ.</p>



<p class="title">1. Kammakkhandhakaṃ</p>



<p class="subhead">1. Tajjanīyakammakathā</p>



<p class="bodytext"><a name="para1"></a><span class="paranum">1</span>. Cūḷavaggassa <a name="V2.0065"></a> paṭhame kammakkhandhake evamattho veditabboti yojanā. ‘‘Cūḷavaggassā’’ti padaṃ ‘‘kammakkhandhake’’ti pade avayavisambandho. <span class="bld">Tāvā</span>ti pārivāsikakkhandhakādito<a name="V2.0066"></a>, pārivāsikkhandhakādīnaṃ vā paṭhamaṃ. Cevasaddo ca casaddo ca ‘‘paṇḍukalohitakā’’ti padassa asamāhāradvandavākyaṃ dīpenti. Nissayānaṃ nāmaṃ nissitesu upacāravasena tesaṃ saddhivihārikaantevāsikāpi paṇḍukalohitakanāmāyeva hontīti dassento āha ‘‘tesaṃ nissitakāpī’’tiādi. Pisaddena upacāratthaṃ sampiṇḍeti. ‘‘Suṭṭhu balava’’nti iminā <span class="bld">balavābalava</span>nti dvinnaṃ saddānaṃ pariyāyabhāvena vuttattā atisayatthoti dasseti. ‘‘Balavabalava’’nti vattabbe vācāsiliṭṭhavasena dīghaṃ katvā evaṃ vuttaṃ. <span class="bld">Paṭivadathā</span>ti paṭicchannaṭṭhāne kathetha. Iminā <span class="bld">paṭimantethā</span>ti ettha mantadhātuyā guttabhāsanatthaṃ dasseti. Atthesu karaṇabhāsanakiccesu alaṃ samatthāti alamatthā, tesaṃ visesenāti <span class="bld">alamatthatarā</span>ti dassento āha ‘‘samatthatarā’’ti.</p>



<p class="subhead">Adhammakammadvādasakakathā</p>



<p class="bodytext"><a name="para4"></a><span class="paranum">4</span>. Asammukhā <a name="M0.0410"></a> katantiādīsu evaṃ vinicchayo veditabboti yojanā. Sammukhehi virahitā <span class="bld">asammukhā</span>ti dassento āha ‘‘saṅghadhammavinayapuggalasammukhānaṃ vinā kata’’nti. ‘‘Appaṭipucchitvā’’ti iminā <span class="bld">appaṭipucchā</span>ti ettha tvāpaccayassākārabhāvaṃ dasseti. <span class="bld">Tassevā</span>ti cuditakasseva. <span class="bld">Adesanāgāminiyā</span>ti ettha akārassa aññatthaṃ dassento āha ‘‘pārājikā…pe… vā’’ti. <span class="bld">Etthā</span>ti tajjanīyakamme. <span class="bld">Nava padā</span>ti navasu padesu, niddhāraṇe cetaṃ paccattavacanaṃ. Purimakesu tīsu tikesu vuttesu navasu padesūti yojanā. ‘‘Ekeka’’nti padena sambandhitabbaṃ. <span class="bld">Imehī</span>ti imehi dvīhi padehi. <span class="bld">Dvādasa tikā</span>ti purimehi tīhi tikehi nava tike missetvā dvādasa. <span class="bld">Sukkapakkhesupī</span>ti paṭisedhavirahavasena sukkesu pakkhesupi.</p>



<p class="bodytext"><a name="para6"></a><span class="paranum">6</span>. ‘‘Pabbajitāna’’nti iminā gihīnaṃ ananulomikataṃ nivatteti. <span class="bld">Sahasokitādīhī</span>ti ādisaddena sahanandiṃ saṅgaṇhāti. Imasmiṃ ṭhāne sabbaaṭṭhakathāpotthakesu ‘‘na upasampādetabbanti upajjhāyena hutvā na upasampādetabba’’nti pāṭhato paṭṭhāya yāva ‘‘na sampayojetabbanti aññamaññaṃ yojetvā kalaho na kāretabbo’’ti pāṭho atthi, tāva aṭṭhārasasammāvattanavattānaṃ saṃvaṇṇanāpāṭho likhito, so pāṭho imasmiṃ ṭhāne na likhitabbo. Kasmā? Pāḷikkamānuppattābhāvato, aṭṭhakathāyameva ‘‘aṭṭhārasa sammāvattanavattāni pārivāsikakkhandhake vaṇṇayissāmā’’ti vakkhamānattā, yathāvacanañca pārivāsikakkhandhake (cūḷava. aṭṭha. 76) saṃvaṇṇitatthā ca. Tasmā so pāṭho na porāṇapāṭho hoti, pacchā pakkhittapāṭhoti daṭṭhabbo.</p>



<p class="bodytext">Tiṇṇaṃ <a name="V2.0067"></a> bhikkhave bhikkhūnantiādi vuttanti sambandho. <span class="bld">Ekekenāpī</span>ti tīsu aṅgesu ekekenāpi. Iminā avayavavākyanibbattivasena kammārahabhāvaṃ dasseti. <span class="bld">Hī</span>ti saccaṃ. Niyassassa visesena abhiṇhāpattikattaṃ aṅgaṃ iti vuttanti yojanā. Ettha ākāravācako <a name="M0.0411"></a> itisaddo luttaniddiṭṭhoti daṭṭhabbaṃ. Eseva nayo anantarepi. Tajjīyati anena vinayakammenāti <span class="bld">tajjanīyaṃ,</span> tameva kammaṃ <span class="bld">tajjanīyakammaṃ</span>. ‘‘Nissāya te vatthabba’’nti niyassīyati bālo bhajāpīyati anena vinayakammenāti <span class="bld">niyassaṃ,</span> divādigaṇikattā sakārassa dvebhāvo hoti ‘‘nassaṃ vassa’’ntiādīsu viya, niyassameva kammaṃ <span class="bld">niyassakammaṃ</span>. Gāmādito pabbājiyati anena vinayakammenāti <span class="bld">pabbājanīyaṃ,</span> tameva kammaṃ <span class="bld">pabbājanīyakammaṃ. Tīsū</span>ti bhaṇḍanakārakaabhiṇhāpattikakuladūsakavasena tividhesu aṅgesu. Yena kenaci aṅgenāti sambandho. Yadi sabbāni kammāni kātuṃ vaṭṭatīti yojanā. Evaṃ sati campeyyakkhandhake (mahāva. 400 ādayo) vuttaṃ idaṃ vacanaṃ virujjhatīti sambandho. <span class="bld">Vacanatthanānattato</span>ti vacanassa ca atthassa ca nānābhāvato. Tamevatthaṃ vitthārento āha ‘‘tajjanīyakammārahassāti imassa hī’’tiādi. Tattha ‘‘tiṇṇaṃ bhikkhave’’tiādivacanassa aṅgasambhavo atthoti yojanā. <span class="bld">Tasmā</span>ti yasmā na virujjhati, tasmā. Saṅghena kataṃ hotīti sambandho. Iminā lakkhaṇena tajjanīyādikammārahassa tassa bhikkhussāti yojanā. Evaṃ kammasanniṭṭhānatthaṃ dassetvā aṅgasambhavatthaṃ dassento āha ‘‘yassa panā’’tiādi. Tattha <span class="bld">yassā</span>ti bhikkhussa, atthīti sambandho. <span class="bld">Bhaṇḍanakārakādīsū</span>tiādisaddena abhiṇhāpattikakuladūsakāni saṅgaṇhāti. Ākaṅkhamāno saṅgho kareyyāti sambandho. <span class="bld">Kammāraha</span>nti kammassa, kamme vā arahaṃ. <span class="bld">Etthā</span>ti kammakkhandhake. <span class="bld">Pubbenā</span>ti pubbe vuttena campeyyakkhandhakena. <span class="bld">Apara</span>nti apare vuttaṃ kammakkhandhakaṃ. <span class="bld">Sametī</span>ti samaṃ gacchati.</p>



<p class="bodytext"><span class="bld">Tatthā</span>ti kammesu, tajjanīyakammeti sambandho, aṅgesu vā, bhaṇḍanakārakavasenāti sambandho. <span class="bld">Atha kho</span>ti tathā vuttāpīti attho. <span class="bld">Karontena</span> kammavācāvācakenāti sambandho. <span class="bld">Hī</span>ti phalajotako. <span class="bld">Bhūtena vatthunā</span>ti tacchena vatthunā. <span class="bld">Aññassa kammassā</span>ti tajjanīyakammato aññassa kammassa. Kasmā bālassa abyattassa āpattibahulassa <a name="M0.0412"></a> tajjanīyakammaṃ kātabbanti yojanā. <span class="bld">Idampī</span>ti tajjanīyakammampi. <span class="bld">Sabbatthā</span>ti sabbesu kammesu.</p>



<p class="subhead">Nappaṭippassambhetabbaaṭṭhārasakādikathā</p>



<p class="bodytext"><a name="para8"></a><span class="paranum">8</span>. <span class="bld">Pannalomā</span>ti patitamānalomā. <span class="bld">Eta</span>nti vattaṃ. <span class="bld">Netthāra</span>nti ettha aphuṭṭhakkharasaṃyoge parassa <a name="V2.0068"></a> takārassa thakāro hoti, tasmā dutiyakkharena pāṭho yutto. <span class="bld">Yenā</span>ti vattena. <span class="bld">Nissāraṇā</span>ti nissāraṇato. Dasa vā divasāni, pañca vā divasāni pūretabbanti yojanā. <span class="bld">Hī</span>ti saccaṃ. <span class="bld">Ettakenā</span>ti etappamāṇena dasapañcadivasena.</p>



<p class="subhead">2. Niyassakammakathā</p>



<p class="bodytext"><a name="para11"></a><span class="paranum">11</span>. <span class="bld">Apissu bhikkhū pakatā</span>ti ettha nipātānamanekatthattā idha apissusaddo niccattho hoti. Pakatasaddo ‘‘kukkuccapakatā’’tiādīsu (pārā. aṭṭha. 1.tatiyasaṅgītikathā; pāci. aṭṭha. 438) abhibhavanattho, idha pana byāvaṭatthoti dassento āha ‘‘niccaṃ byāvaṭā hontī’’ti.</p>



<p class="subhead">3. Pabbājanīyakammakathā</p>



<p class="bodytext"><a name="para27"></a><span class="paranum">27</span>. <span class="bld">Etthā</span>ti assajipunabbasukavatthumhi. <span class="bld">Kāyiko</span>ti ettha kāyena kīḷatīti kāyikoti vacanatthaṃ dassento āha ‘‘kāyakīḷā vuccatī’’ti. ‘‘Eseva nayo’’ti iminā vācāya kīḷatīti <span class="bld">vācasiko,</span> kāyiko ca vācasiko ca <span class="bld">kāyikavācasiko</span>ti vacanatthaṃ atidisati. Ettha ca pacchimavacanattho samāhāradvando, samāhāradvandepi katthaci pulliṅgamicchanti saddavidū ‘‘dhammavinayo’’tiādīsu (vibha. aṭṭha. 509) viya. Kāyadvārapaññattasikkhāpadaṃ vītikkamatīti <span class="bld">kāyiko</span>ti vacanatthaṃ dassento āha ‘‘kāyadvāre paññattasikkhāpadavītikkamo vuccatī’’ti. Kāyena paññattasikkhāpadaṃ vītikkametīti <span class="bld">kāyiko</span>ti vacanatthopi yujjateva. ‘‘Upahananaṃ vuccatī’’ti iminā upahananaṃ upaghātaṃ, tameva <span class="bld">upaghātika</span>nti <a name="M0.0413"></a> vacanatthaṃ dasseti. ‘‘Nāsana’’nti iminā hanadhātuyā hiṃsanatthaṃ dasseti. Paṭikkhittavejjakammādivasena telapacanaariṭṭhapacanādīni kāyiko micchājīvo nāmāti yojanā. Iminā micchājīvassa sarūpaṃ dasseti.</p>



<p class="subhead">4. Paṭisāraṇīyakammakathā</p>



<p class="bodytext"><a name="para33"></a><span class="paranum">33</span>. Sudhammavatthusmiṃ evamattho veditabboti yojanā. Anapaloketvāti ettha apapubbo lokasaddo āpucchanatthoti āha ‘‘na āpucchitvā’’ti.</p>



<p class="bodytext"><a name="para34"></a><span class="paranum">34</span>. <span class="bld">Ki</span>nti <a name="V2.0069"></a> kiṃ nāma khādanīyabhojanīyaṃ. <span class="bld">Vo</span>ti tumhehi. <span class="bld">Gahapatī</span>ti ālapanapadaṃ. Therānaṃ atthāyāti sambandho. <span class="bld">Paṭiyatta</span>nti paṭiyāditaṃ. ‘‘Etaṃ avocā’’ti iminā <span class="bld">etadavocā</span>ti ettha niggahitādesasandhiṃ dasseti. <span class="bld">Yadida</span>nti saddo ‘‘tilasaṃguḷikā’’ti padena yojitattā itthiliṅgoti āha ‘‘yā aya’’nti. <span class="bld">Tilasakkhalikā</span>ti tilena saṃsaṭṭhā sakkhalikā. ‘‘Sā natthī’’ti iminā uttaravākye yaṃsaddassa pubbavākye taṃsaddāpekkhataṃ dasseti. Eko purisoti sambandho. <span class="bld">Pūviyo</span>ti pūvaṃ, pūvena vā kayavikkayo. <span class="bld">Tenā</span>ti kāraṇena. <span class="bld">Na</span>nti gahapatiṃ. <span class="bld">Thero</span>ti sudhammatthero. <span class="bld">Yadeva kiñcī</span>ti ettha kiñci eva yaṃ vacananti dassento āha ‘‘kiñcideva tilasaṃguḷikāvacana’’nti. <span class="bld">Ida</span>nti imaṃ atthaṃ. <span class="bld">So</span>ti kukkuṭapotako. <span class="bld">Kākavassita</span>nti kākassa vassitaṃ, neva akāsīti sambandho. <span class="bld">Tayāpī</span>ti pisaddo kukkuṭapotakaṃ apekkhati. Neva bhikkhuvacanaṃ vuttaṃ, na gihivacanaṃ vuttaṃ, iti imamatthaṃ dassetīti yojanā.</p>



<p class="subhead">Adhammakammādidvādasakakathā</p>



<p class="bodytext"><a name="para39"></a><span class="paranum">39</span>. Purimehi kammehīti sambandho. <span class="bld">Tatthā</span>ti aṅgesu. Yathā parisakkiyamāne gihino lābhaṃ na labhantīti yojanā. Paripubbo sakkadhātu parakkamatthoti āha ‘‘parakkamanto’’ti. <span class="bld">Tatthā</span>ti anatthādīsu<a name="M0.0414"></a>. <span class="bld">Atthabhaṅgo</span>ti gihīnaṃ atthassa bhaṅgo. <span class="bld">Avasana</span>nti gihīnaṃ avasanaṃ. <span class="bld">Gihīna</span>nti ettha sāmyatthe sāmivacananti āha ‘‘gihīnaṃ santike’’ti. Yathā kariyamāne sacco hoti, evaṃ na karotīti yojanā. <span class="bld">Ekaṅgenāpī</span>ti pisaddo sambhāvanattho, tato adhikehi aṅgehi kā nāma kathāti dasseti. <span class="bld">Etthā</span>ti paṭisāraṇīyakamme. Paṭimukhaṃ attano dosaṃ sarāpetabbaṃ anena vinayakammenāti <span class="bld">paṭisāraṇīyaṃ,</span> tameva kammaṃ paṭisāraṇīyakammaṃ.</p>



<p class="subhead">5. Āpattiyā adassane ukkhepanīyakammakathā</p>



<p class="bodytext"><a name="para46"></a><span class="paranum">46</span>. <span class="bld">Saṃsathā</span>ti ettha saṃsadhātuyā kathanatthaṃ dassento āha ‘‘ārocethā’’ti. Tumhe saṃsatha, kathethāti attho.</p>



<p class="bodytext"><a name="para50"></a><span class="paranum">50</span>. <span class="bld">Bhaṇḍanakārako hotī</span>tiādi kāraṇūpacāravasena vuttoti āha ‘‘bhaṇḍanādipaccayā’’tiādi. Bhaṇḍanakārakādi kāraṇaṃ, tena āpannā āpatti phalaṃ, tassā adassane ukkhepanīyakammaṃ kātabbanti adhippāyo. <span class="bld">Tassā</span>ti āpattiyā.</p>



<p class="bodytext"><a name="para51"></a><span class="paranum">51</span>. <span class="bld">Etthā</span>ti <a name="V2.0070"></a> ukkhepanīyakamme. <span class="bld">Tatthā</span>ti tecattālīsavattesu. <span class="bld">Anuddhaṃsetabbo</span>ti ettha dhaṃsadhātuyā gatyatthaṃ paṭikkhipanto āha ‘‘na codetabbo’’ti. ‘‘Rajonuddhaṃsatī’’tiādīsu (bu. vaṃ. 2.101) hi dhaṃsadhātu gatyatthe vattati. ‘‘Na bhikkhu bhikkhūhī’’ti ettha soyeva bhikkhu teheva bhikkhūhīti atthaṃ nivārento āha ‘‘añño bhikkhu aññehi bhikkhūhī’’ti. Na gihiddhajoti ettha gihīnaṃ dhajo <span class="bld">gihiddhajo</span>ti vutte odātavatthādīnīti āha ‘‘odātavatthānī’’tiādi. <span class="bld">Na titthiyādipadattaya</span>nti ‘‘na titthiyā sevitabbā, bhikkhū sevitabbā, bhikkhusikkhāya sikkhitabba’’nti padānaṃ tayaṃ. ‘‘Na apasādetabbo’’ti iminā na <span class="bld">āsādetabbo</span>ti ettha āpubbasadadhātuyā apapubbasadadhātuyā samānabhāvaṃ dasseti. <span class="bld">‘‘Anto vā bahi vā</span>ti’’ ettha kassa anto vā bahi vāti āha ‘‘vihārassā’’ti. Sesaṃ sabbaṃvattanti <a name="M0.0415"></a> yojanā. <span class="bld">Iminā</span>ti āpattiyā adassane ukkhepanīyakammena.</p>



<p class="bodytext"><a name="para65"></a><span class="paranum">65</span>. <span class="bld">Tassā</span>ti āpattiyā. <span class="bld">Idhā</span>ti pāpikāya diṭṭhiyā appaṭinissagge kate ukkhepanīyakamme. Āpattiadassanādīsu uddharitvā khipīyati apanīyati anena vinayakammenāti <span class="bld">ukkhepanīyaṃ,</span> tameva kammaṃ <span class="bld">ukkhepanīyakammaṃ</span>.</p>



<p class="centered">Iti kammakkhandhakavaṇṇanāya yojanā samattā.</p>



<p class="title">2. Pārivāsikakkhandhakaṃ</p>



<p class="subhead">1. Pārivāsikavattakathā</p>



<p class="bodytext"><a name="para75"></a><span class="paranum">75</span>. Pārivāsikakkhandhake <span class="bld">pārivāsikā</span>ti padassa parivāsaṃ parivasantīti pārivāsikāti dassento āha ‘‘parivāsaṃ parivasantā’’ti. <span class="bld">Tatthā</span>ti ‘‘parivāsaṃ parivasantā’’ti taddhitavākye. <span class="bld">Tesū</span>ti catubbidhesu parivāsesu. <span class="bld">Titthiyaparivāso</span>ti titthiyānaṃ parivāso, titthiyānaṃ vā dātabbo parivāso, titthiyehi vā parivasitabbo parivāso titthiyaparivāso. <span class="bld">Appaṭicchannaparivāso</span>ti appaṭicchanno parivāso appaṭicchannaparivāso. <span class="bld">Tatthā</span>ti appaṭicchannaparivāse. <span class="bld">Ya</span>nti vacanaṃ. <span class="bld">Ayaṃ panā</span>ti ayaṃ paṭicchannaparivāso pana. <span class="bld">Idhā</span>ti <a name="V2.0071"></a> pārivāsikakkhandhake. <span class="bld">Sesā</span>ti appaṭicchannaparivāsato sesā. <span class="bld">Tayo</span>ti appaṭicchannaparivāsādayo tayo, dātabbāti sambandho. Kassa dātabbāti āha ‘‘yenā’’tiādi. <span class="bld">Āpannā cevā</span>ti āpajjitabbā ceva. <span class="bld">Tesū</span>ti tividhesu parivāsesu. <span class="bld">Ete panā</span>ti tayo pana. <span class="bld">Idhā</span>ti pārivāsikakkhandhake. <span class="bld">Tasmā</span>ti yasmā idha adhippetā, tasmā. <span class="bld">Etesū</span>ti tividhesu parivāsesu.</p>



<p class="bodytext"><span class="bld">Pakatattānaṃ bhikkhūna</span>nti ettha adhippetapakatatte dassento āha ‘‘ṭhapetvā’’tiādi. <span class="bld">Mūlāyapaṭikassanārahādīnampī</span>ti ettha ādisaddena mānattārahamānattacārikaabbhānārahādayo saṅgaṇhāti. Pisaddena pakatipakatattaṃ apekkhati. <span class="bld">Te</span>ti pakatattā. Yaṃ abhivādanādiṃ karontīti <a name="M0.0416"></a> yojanā. <span class="bld">Sādiyantī</span>ti ettha sādiyanaṃ nāma sampaṭicchananti āha ‘‘sampaṭicchantī’’ti. <span class="bld">Tatthā</span>ti abhivādanādīsu, niddhāraṇe cetaṃ bhummavacanaṃ. <span class="bld">Sāmīcikamma</span>nti etaṃ ābhisamācārikassa adhivacananti yojanā. <span class="bld">Abhivādanādīnī</span>ti abhivādanapaccuṭṭhānaañjalikammāni. <span class="bld">Bījanavātadānādino</span>ti bījaniyā paharitena pavattassa vātassa dānādino. <span class="bld">Āsanābhihāra</span>nti ettha abhiharaṇaṃ abhihāro, āsanassa abhihāro āsanābhihāroti vacanatthaṃ dassento āha ‘‘āsanassa abhiharaṇa’’nti. Paññāpanampi abhiharitvā paññāpitattā abhihāroyeva nāmāti āha ‘‘paññāpanameva vā’’ti. ‘‘Pādadhovanaudaka’’nti iminā pādassa dhovanaṃ udakaṃ <span class="bld">pādodaka</span>nti vacanatthaṃ dasseti. ‘‘Pādaṭṭhapanaka’’nti iminā pādassa ṭhapanakaṃ pīṭhaṃ <span class="bld">pādapīṭha</span>nti vacanatthaṃ dasseti. ‘‘Pādaghaṃsanaṃ vā’’ti iminā pādassa ghaṃsanaṃ kathalikaṃ <span class="bld">pādakathalika</span>nti vacanatthaṃ dasseti. Saddhivihārikānampi abhivādanādinti sambandho. Pisaddena aññesaṃ sādiyantassa kā nāma kathāti dasseti. <span class="bld">Te</span>ti saddhivihārikā. <span class="bld">Saddhāpabbajitā</span>ti saddhāya pabbajitā. <span class="bld">Kulaputtā</span>ti jātikulaputtā, ācārakulaputtā ca. Karonti, āpucchantiyevāti sambandho. Vāritampi asādiyanaṃ nāmāti āha ‘‘vāritakālato paṭṭhāya anāpattī’’ti. <span class="bld">Mithu yathāvuḍḍha</span>nti ettha mithusaddo aññamaññapariyāyo, yathāsaddo yaṃsaddapariyāyo, vicchattho cāti āha ‘‘aññamaññaṃ yo yo vuḍḍho’’ti. Aññamaññañhi mithati saṅgamaṃ karotīti <span class="bld">mithū</span>ti vuccati. <span class="bld">Tena tenā</span>ti bhikkhunā, ‘‘sāditu’’nti pade bhāvakattā. Sādituṃ anujānāmīti sambandho.</p>



<p class="bodytext">‘‘Vuḍḍhapaṭipāṭiyā’’ti iminā vuḍḍhānaṃ paṭipāṭi <span class="bld">yathāvuḍḍha</span>nti catutthīabyayībhāvaṃ dasseti. Purimapade pana paṭhamāabyayībhāvo. <span class="bld">Pāḷiyā</span>ti pantiyā. <span class="bld">Tatthevā</span>ti saṅghanavakaṭṭhāne eva. <span class="bld">Pavāraṇāyapī</span>ti <a name="V2.0072"></a> pisaddena na kevalaṃ uposatheyeva, atha kho pavāraṇāyapīti dasseti. Saṅghena bhājiyamānanti sambandho.</p>



<p class="bodytext"><span class="bld">Oṇojana</span>nti avanudate oṇojanaṃ. Avapubbo nudadhātu nakārassa ṇakāraṃ, dakārassa ca jakāraṃ katvā oṇojananti vuccati. Nudadhātu <a name="M0.0417"></a> apanayanattho, tena vuttaṃ ‘‘vissajjanaṃ vuccatī’’ti. <span class="bld">Uddesabhattādīnī</span>tiādisaddena salākabhattādīni saṅgaṇhāti. <span class="bld">Assā</span>ti pārivāsikassa. <span class="bld">Tānī</span>ti dve tīṇi uddesabhattādīni. <span class="bld">Heṭṭhā</span>ti attano heṭṭhā. <span class="bld">Gāhethā</span>ti navakatare bhikkhū gāhāpetha. <span class="bld">Bhattapaccāsā</span>ti bhattameva paccāsā bhattapaccāsā, paccāsābhattanti attho. ‘‘Vissajjetabbānī’’ti iminā avanuditabbanti <span class="bld">oṇojana</span>nti atthaṃ dasseti. <span class="bld">Eva</span>nti gahetvā vissajjamāneti yojanā. <span class="bld">Tānī</span>ti uddesabhattādīni. <span class="bld">Yadi pana na gaṇhātī</span>ti sace saṅghato vassaggena na gaṇhāti. <span class="bld">Na vissajjetī</span>ti sace aññassa na vissajjeti. <span class="bld">Odissā</span>ti uddisitvā. <span class="bld">Tassā</span>ti pārivāsikassa. <span class="bld">Hī</span>ti yasmā. Saṅghanavakaṭṭhāne nisinnassa tassāti yojanā. <span class="bld">Bhattagge</span>ti bhattassa gahaṇaṭṭhāne. <span class="bld">So</span>ti pārivāsiko, mā kilamitthāti sambandho. <span class="bld">Ida</span>nti oṇojanaṃ. <span class="bld">Assā</span>ti pārivāsikassa, anuññātanti sambandho.</p>



<p class="bodytext">Āgatāgatehi bhikkhūhīti sambandho. <span class="bld">Catussālabhatta</span>nti catumukhā sālā catussālā bhojanasālā, tattha paṭipāṭiyā dinnaṃ bhattaṃ catussālabhattaṃ. <span class="bld">Eta</span>nti catussālabhattaṃ. <span class="bld">Pāḷiyā</span>ti bhikkhūnaṃ pāḷiyā. <span class="bld">Osakkitvā</span>ti heṭṭhā sakkitvā. <span class="bld">Hatthapāse</span>ti bhattadāyakassa hatthapāse. <span class="bld">Seno</span>ti kulalo. ‘‘Ārāmikasamaṇuddesehī’’ti padaṃ ‘‘āharāpetu’’nti pade kāritakammaṃ. <span class="bld">Sayamevā</span>ti pārivāsikena anāṇatto hutvā sayameva. <span class="bld">Mahāpeḷabhattepī</span>ti mahatiyaṃ peḷāyaṃ pakkhipitvā dinne bhattepi. <span class="bld">Yattha panā</span>ti parivisaṭṭhāne pana.</p>



<p class="bodytext"><a name="para76"></a><span class="paranum">76</span>. Tatrāyaṃ sammāvattanāti ettha tasaddassa aniyamaniddesabhāvaṃ dassento āha ‘‘idāni yā ayaṃ sammāvattanā vuttā’’ti. Sammā vattitabbaṃ etāyāti <span class="bld">sammāvattanā. Tatthā</span>ti sammāvattanāyaṃ. <span class="bld">Na upasampādetabba</span>nti ettha ācariyena hutvā kammavācāsāvanampi upasampādanamevāti āha ‘‘ācariyena hutvāpi kammavācā na sāvetabbā’’ti. <span class="bld">Aññasmiṃ asatī</span>ti attanā aññasmiṃ kammavācāvācake asati. Na nissayo dātabboti ettha āgantukānameva nissayo na dātabbo, na dinnanissayānampīti dassento āha ‘‘āgantukānaṃ nissayo <a name="M0.0418"></a> na dātabbo’’tiādi, yehipi bhikkhūhi gahitoti sambandho.</p>



<p class="bodytext"><span class="bld">Añño</span> <a name="V2.0073"></a> <span class="bld">sāmaṇero</span>ti pakatattakāle upajjhaṃ datvā gahitasāmaṇerehi añño sāmaṇero. <span class="bld">Ādhipaccaṭṭhānabhūtā</span>ti sabbasammutīnaṃ adhipatibhāvassa ṭhānabhūtā. <span class="bld">Paṭibalassā</span>ti bhikkhuniyo ovadituṃ paṭibalassa. Iminā laddhasammutikena āṇatto aladdhasammutikopi garudhammehi vā aññehi vā bhikkhuniyo ovadituṃ labhatīti dasseti. Āgatā bhikkhuniyo vattabbāti sambandho. <span class="bld">Vo</span>ti tumhākaṃ. <span class="bld">So</span>ti bhikkhu. <span class="bld">Vo</span>ti tumhākaṃ, dassatīti sambandho.</p>



<p class="bodytext"><span class="bld">Sukkavissaṭṭhiyā</span>ti sukkavissaṭṭhiāpattikāraṇā. Kāyasaṃsaggādigarukāpatti nāpajjitabbāti yojanā. Āpattikkhandhavasena āpattivatthūnaṃ pāpiṭṭhabhāvañca pāpiṭṭhatarabhāvañca vitthārento āha ‘‘sattasu hī’’tiādi. <span class="bld">Pāpiṭṭhatarā</span>ti dubbhāsitāpattito dukkaṭāpatti pāpiṭṭhatarā. <span class="bld">Tāsa</span>nti sattannaṃ āpattīnaṃ. <span class="bld">Purimanayenevā</span>ti purimānaṃ āpattīnaṃ nayeneva. <span class="bld">Bhedo</span>ti vatthūnaṃ viseso. Evaṃ āpattikkhandhavasena āpattivatthūnaṃ pāpiṭṭhapāpiṭṭhatarabhāvaṃ dassetvā idāni sikkhāpadavasena tesaṃ taṃ dassento āha ‘‘paṇṇattivajjasikkhāpade panā’’tiādi. <span class="bld">Ubhayampī</span>ti vatthuāpattisaṅkhātaṃ ubhayampi.</p>



<p class="bodytext"><span class="bld">Kamma</span>nti ettha kāraṇabhūtassa kammassa nāmaṃ kāriyabhūtāyaṃ kammavācāyaṃ upacāravasena kāriyabhūtā kammavācā kammanti vuccatīti āha ‘‘parivāsakammavācā vuccatī’’ti. Kammasmiṃ sati, kammena vā vacitabbāti <span class="bld">kammavācā</span>ti vacanattho kātabbo. <span class="bld">Kasikamma</span>nti kasisaṅkhātaṃ kammaṃ. <span class="bld">Gorakkhakamma</span>nti gorakkhasaṅkhātaṃ kammaṃ. ‘‘Kammaṃ kata’’nti iminā kammaṃ karontīti <span class="bld">kammikā</span>ti vacanatthaṃ dasseti. <span class="bld">Te</span>ti kammikā bhikkhū, na garahitabbāti sambandho.</p>



<p class="bodytext">Vacitabbaṃ anena dosenāti <span class="bld">vacanīyaṃ,</span> saṃvijjati vacanīyaṃ assāti <span class="bld">savacanīyaṃ,</span> taṃ na kātabbanti attho. Tamevatthaṃ vitthārento āha ‘‘palibodhatthāya hī’’tiādi. Yāva na taṃ <a name="M0.0419"></a> adhikaraṇaṃ vūpasantaṃ hoti, tāva imamhā āvāsā ekapadampi mā pakkāmīti yojanā. <span class="bld">Te</span>ti tuyhaṃ.</p>



<p class="bodytext"><span class="bld">Anuvādo</span>ti ettha anusāsanavasena aññe vadatīti anuvādoti vutte jeṭṭhakaṭṭhānanti āha ‘‘vihāre jeṭṭhakaṭṭhānaṃ na kātabba’’nti. Jeṭṭhakaṭṭhānaṃ sarūpena dassento āha ‘‘pātimokkhuddesakena vā’’tiādi. <span class="bld">Me</span>ti mayhaṃ. <span class="bld">Ta</span>nti tavaṃ. <span class="bld">Na codetabbo</span>ti ettha kena na codetabboti āha ‘‘vatthunā vā āpattiyā vā’’ti. <span class="bld">Na sāretabbo</span>ti na sarāpetabbo. <span class="bld">Na bhikkhūhi</span> <a name="V2.0074"></a> <span class="bld">sampayojetabba</span>nti ettha bhikkhūhi attanā kalahavasena na sampayojetabbanti dassento āha ‘‘aññamaññaṃ yojetvā kalaho na kāretabbo’’ti.</p>



<p class="bodytext"><span class="bld">Saṅghattherena hutvā</span>ti saṅghattherena hontenapīti attho. Purato agantabbe samāne kiṃ pacchato gantabbanti āha ‘‘dvādasahattha’’ntiādi. <span class="bld">Āsanapariyanto</span>ti āsanameva pariyanto lāmakoti āsanapariyanto, tadatthaṃ dassento āha ‘‘saṅghanavakāsanaṃ vuccatī’’ti. <span class="bld">Svāssā</span>ti so assa. <span class="bld">So</span>ti āsanapariyanto. <span class="bld">Assā</span>ti pārivāsikassa. <span class="bld">Tatthā</span>ti āsanapariyante. <span class="bld">Aya</span>nti pārivāsiko, na labhatīti sambandho. <span class="bld">Gahitāvasesā</span>ti gahitāhi seyyāhi avasesā. <span class="bld">Maṅgulagūthabharitā</span>ti maṅgulānaṃ gūthehi pūritā. <span class="bld">Assā</span>ti pārivāsikassa. Rajehi hatā nāsitā bhūmi etthāti <span class="bld">rajohatabhūmi. Jatukamūsikabharitā</span>ti jatūhi ca mūsikāhi ca pūritā. <span class="bld">Paṇṇasālā</span>ti paṇṇehi chāditā sālā. <span class="bld">Assā</span>ti pārivāsikassa. Sabbepi āvāsāti yojanā. <span class="bld">Etehī</span>ti pakatattehi. <span class="bld">Tesū</span>ti āvāsesu. <span class="bld">Ya</span>nti āvāsaṃ. <span class="bld">Paccaya</span>nti vassāvāsikalābhaṃ. <span class="bld">Ekapasse</span>ti bhikkhūnaṃ pāḷiyaṃ aṭṭhatvā ekasmiṃ passe.</p>



<p class="bodytext"><span class="bld">Assā</span>ti pārivāsikassa, dentīti sambandho. <span class="bld">So evā</span>ti āsanādipariyanto eva. Ñātipavāritaṭṭhāne nimantitenāti sambandho. <span class="bld">Tatthā</span>ti <a name="M0.0420"></a> taṃ kulaṃ. <span class="bld">Saṃvidhāyā</span>ti saṃvidahitvā. <span class="bld">Assā</span>ti kulassa, bhaveyya vā.</p>



<p class="bodytext"><span class="bld">Harāyamānenā</span>ti lajjamānena. <span class="bld">Yenāpī</span>ti pārivāsikenapi. <span class="bld">Samādinna</span>nti āraññikadhutaṅgasamādinnaṃ. <span class="bld">Tathā</span>ti yathā āraññikaṅgaṃ na samādātabbaṃ, tathā. <span class="bld">Piṇḍapātikadhutaṅgampī</span>ti pisaddo āraññikaṅgaṃ apekkhati. <span class="bld">Yo panā</span>ti pārivāsiko pana.</p>



<p class="bodytext">Anārocentassa meti yojanā. Anārocente satīti vā yojanā. ‘‘Iminā kāraṇenā’’ti iminā <span class="bld">tappaccayā</span>ti ettha paccayasaddo kāraṇattho, nissakkavacanañca kāraṇatthe hotīti dasseti. So ratticchedo eva paccayo <span class="bld">tappaccayo</span>ti vacanattho kātabbo. ‘‘Sāmaṇerehī’’ti padaṃ ‘‘pacāpetvā’’ti pade kāritakammaṃ. Etthāpi pakatiyā nīharāpetvāpi vihāre pacāpetvāpi bhuñjantassa paṭisedho natthi. Kasmā? ‘‘Tappaccayā’’ti vuttattā. <span class="bld">Gāme</span>ti mahāgāme, sabbakālaṃ anekasatehi bhikkhūhi avivitte gāmeti attho. <span class="bld">Gāmakāvāsa</span>nti gāmoyeva khuddakaṭṭhena gāmako, tasmiṃ kārito āvāso gāmakāvāso, taṃ.</p>



<p class="bodytext">Gatena <a name="V2.0075"></a> āgantukapārivāsikenāti sambandho. <span class="bld">Tatthā</span>ti kismiñci vihāre, sabbe bhikkhūti sambandho. <span class="bld">Tattha tatthā</span>ti tasmiṃ tasmiṃ ṭhitaṭṭhāne. Na ekacce passati, apassitattā nāroceti, ratticchedova hotīti adhippāyo.</p>



<p class="bodytext">Ekassa vā bahūnaṃ vā āgantukānanti sambandho. <span class="bld">Etthā</span>ti ‘‘āgantukassa ārocetabba’’nti pade. <span class="bld">Vuttanayenevā</span>ti ‘‘āgantukena ārocetabba’’nti pade vuttanayeneva. Taṃ vuttanayamāvikaronto āha ‘‘sace’’tiādi. <span class="bld">Tesampī</span>ti āgantukānampi. <span class="bld">Tassā</span>ti pārivāsikassa. <span class="bld">Ajānantassevā</span>ti anādare cetaṃ sāmivacanaṃ. <span class="bld">Ayañca panā</span>ti pārivāsiko ca. <span class="bld">Gatakāle</span>ti āgantukānaṃ gatakāle. <span class="bld">Yepī</span>ti āgantukāpi. <span class="bld">Okkamitvā</span>ti osaritvā, pavisitvāti attho. <span class="bld">Ayañcā</span>ti pārivāsiko ca, jānātīti sambandho. <span class="bld">Nesa</span>nti āgantukānaṃ. <span class="bld">Yopī</span>ti āgantukopi. <span class="bld">Assā</span>ti <a name="M0.0421"></a> pārivāsikassa. <span class="bld">Aññātattā</span>ti āgatabhāvassa ajānitattā. ‘‘Abbhāna’’nti padaṃ ‘‘karotī’’ti pade kammaṃ, ‘‘hotī’’ti pade kattā. <span class="bld">Adhikā rattiyo</span>ti āpattipaṭicchannarattito adhikā rattiyo. <span class="bld">Aya</span>nti pārivāsikavattapaṭipadā. <span class="bld">Apaṇṇakapaṭipadā</span>ti aviraddhapaṭipadā, ekaṃsapaṭipadāti attho.</p>



<p class="bodytext">Gacchantampi bhikkhunti sambandho. <span class="bld">Sāvetu</span>nti suṇāpetuṃ. <span class="bld">Visayāvisayenā</span>ti ārocetuṃ desādesena. Karavīkatissatthero āhāti sambandho.</p>



<p class="bodytext">‘‘Uposathadivase’’ti iminā <span class="bld">uposathe</span>ti ettha uposathasaddassa pātimokkhuddesādayo atthe nivatteti. <span class="bld">Pavāraṇāyapī</span>ti pavāraṇadivasepi. <span class="bld">Gantu</span>nti bhikkhussa ṭhitaṭṭhānaṃ gantuṃ. <span class="bld">Dūtenāpī</span>ti ettha anadhippetadūtaṃ paṭikkhipitvā adhippetadūtaṃ dassetuṃ vuttaṃ ‘‘anupasampannaṃ…pe… ārocāpetabba’’nti.</p>



<p class="bodytext"><span class="bld">Suññavihāro</span>ti bhikkhūhi vivittavihāro. <span class="bld">Yatthā</span>ti yasmiṃ āvāse. <span class="bld">Hī</span>ti saccaṃ, yasmā vā. <span class="bld">Tatthā</span>ti suññavihāre. Dasavidhantarāye sati pana gantabbamevāti yojanā. <span class="bld">Nānāsaṃvāsakehī</span>ti kammanānāsaṃvāsakaladdhinānāsaṃvāsakehi.</p>



<p class="bodytext"><a name="para81"></a><span class="paranum">81</span>. Āvāsādīnaṃ sarūpaṃ dassento āha ‘‘āvāso nāmā’’tiādi. <span class="bld">Tatiyapadenā</span>ti ‘‘āvāse vā anāvāse vā’’ti tatiyapadena. <span class="bld">Etesū</span>ti āvāsādīsu. <span class="bld">Chadanato</span>ti chadanakoṭito. <span class="bld">Antoāvāse</span>ti bhittiparicchinne antoāvāse. <span class="bld">Avisesenā</span>ti ‘‘ukkhittako’’ti <a name="V2.0076"></a> vā ‘‘pārivāsiko’’ti vā visesaṃ akatvā sāmaññena. <span class="bld">Udakapātenā</span>ti chadanato udakaṃ patati etthāti udakapāto, tena. <span class="bld">Pañcavaṇṇacchadanabaddhaṭṭhānesū</span>ti pañcapamāṇena chadanena baddhaṭṭhānesu etesu āvāsesūti sambandho. Pārivāsikassa ca ukkhittakassa ca pakatattena saddhiṃ vāritanti yojanā. <span class="bld">Nānūpacārepī</span>ti pisaddena ekūpacāre pana kā nāma kathāti dasseti<a name="M0.0422"></a>. <span class="bld">Etthā</span>ti ekacchanne āvāsādike, sace nipajjatīti sambandho. <span class="bld">Tasmi</span>nti saṭṭhivassepi pārivāsike.</p>



<p class="bodytext"><span class="bld">Vuṭṭhātabbaṃ, nimantetabbo</span>ti ettha kiṃ attano vuḍḍhataraṃ pakatattaṃ disvā vuṭṭhātabbaṃ, nimantetabboti āha ‘‘tadahupasampannampī’’tiādi. <span class="bld">Obuddha</span>nti palibuddhaṃ. <span class="bld">Ekāsane</span>ti ettha ekasaddo samānapariyāyoti āha ‘‘samānavassikāsane’’ti, samānavassikānaṃ āsaneti attho. <span class="bld">Chamāyaṃ nisinne</span>ti ettha chamāsaddo bhūmipariyāyoti āha ‘‘bhūmiyaṃ nisinne’’ti. <span class="bld">Itarenā</span>ti pārivāsikena. Sahāyena saddhiṃ caṅkamati viyāti yojanā. ‘‘Ekasmiṃ caṅkame’’ti iminā ekacaṅkamasaddassa tulyādhikaraṇasamāsavākyaṃ dasseti.</p>



<p class="bodytext"><span class="bld">Chamāyaṃ caṅkamanta</span>nti ettha bhummatthe upayogavacananti āha ‘‘chamāyaṃ caṅkamante’’ti. <span class="bld">Ayaṃ panā</span>ti vakkhamāno pana. <span class="bld">Etthā</span>ti ‘‘chamāyaṃ caṅkamante’’ti pāṭhe. <span class="bld">Caṅkamante</span>ti pakatatte caṅkamante. <span class="bld">Na caṅkamitabba</span>nti pārivāsikena na caṅkamitabbaṃ. Ko pana vādo iṭṭhakācayasampanne vedikāparikkhitte iti atthoti yojanā. <span class="bld">Pabbatantaravanantaragumbantaresū</span>ti pabbatamajjhavanamajjhagumbamajjhesu, pabbatavivaravanavivaragumbavivaresu vā. <span class="bld">Upacāra</span>nti dvādasahatthaṃ upacāraṃ.</p>



<p class="bodytext"><a name="para82"></a><span class="paranum">82</span>. <span class="bld">Itaro</span>ti navako. <span class="bld">Assā</span>ti navakassa. <span class="bld">Na vattabhede dukkaṭa</span>nti aññātattā na vattabhede dukkaṭaṃ. Eseva nayo sabbattha. <span class="bld">Apacchāpurima</span>nti apacchā apurimaṃ, ekapahārenāti attho. Samavassā dve pārivāsikāti yojanā. Dvinnaṃ pārivāsikānaṃ ekato vasanadosaṃ dassento āha ‘‘sace hi dve’’tiādi. <span class="bld">Nesa</span>nti dvinnaṃ pārivāsikānaṃ. <span class="bld">Etthā</span>ti pārivāsikādīsu pañcasu bhikkhūsu. Mūlāyapaṭikassanārahādayo cattāroti yojanā.</p>



<p class="bodytext"><span class="bld">Parivāsadānādīnī</span>ti ādisaddena mūlāyapaṭikassanamānattadānaabbhānāni saṅgaṇhāti. <span class="bld">Etesvevā</span>ti parivāsadānādīsu eva. <span class="bld">Aya</span>nti pārivāsiko.</p>



<p class="bodytext"><a name="para83"></a><span class="paranum">83</span>. ‘‘Atha <a name="M0.0423"></a> kho āyasmā upālī’’tiādivacanassa anusandhiṃ dassento āha ‘‘imaṃ panā’’tiādi<a name="V2.0077"></a>. Rahogatassa upālittherassāti yojanā. Atha vā anādare sāmivacanaṃ katvā upālittherassa rahogatassāti yojanā kātabbā. <span class="bld">Etthā</span>ti pārivāsikavatte. <span class="bld">So</span>ti upālitthero. <span class="bld">Assā</span>ti upālittherassa. <span class="bld">Tatthā</span>ti tīsu ratticchedesu. <span class="bld">Yvāya</span>nti yo ayaṃ, ekato vāsoti sambandho. So vāso sahavāso nāmāti yojanā. <span class="bld">Vippavāso</span>ti ettha pakatattena vippayutto hutvā vāsoti dassento āha ‘‘ekakasseva vāso’’ti. <span class="bld">Āgantukādīna</span>nti ādisaddena āvāsikā gahetabbā.</p>



<p class="bodytext"><a name="para84"></a><span class="paranum">84</span>. <span class="bld">Tattha tatthā</span>ti taṃ taṃ ṭhānaṃ. <span class="bld">Dvīsu padesū</span>ti dvīsu vākyasaṅkhātesu padesu. <span class="bld">Ekenekenapī</span>ti ekena ekena vākyapadenapi. Parivasiyitthāti parivuttho, parivuttho parivāso etassāti <span class="bld">parivutthaparivāso,</span> tassa. <span class="bld">Hī</span>ti saccaṃ. <span class="bld">Esā</span>ti eso bhikkhūti sambandho. <span class="bld">Suddhante</span>ti suddhakoṭṭhāse. <span class="bld">Dukkhassā</span>ti vaṭṭadukkhassa. <span class="bld">Anta</span>nti avasānaṃ, vināsaṃ vā.</p>



<p class="subhead">2. Mūlāyapaṭikassanārahavattakathā</p>



<p class="bodytext"><a name="para86"></a><span class="paranum">86</span>. Navakataraṃ mūlāyapaṭikassanārahaṃ ṭhapetvāti yojanā. Imesaṃ pañcannaṃ pakatattā evāti sambandho. <span class="bld">Nesa</span>nti mūlāyapaṭikassanārahamānattārahamānattacārikaabbhānārahānaṃ catunnaṃ, mūlāyapaṭikassanārahādilakkhaṇanti sambandho. <span class="bld">Etthā</span>ti mūlāyapaṭikassanārahassa vatte. <span class="bld">Ito</span>ti mūlāyapaṭikassanārahassa vattato.</p>



<p class="bodytext"><a name="para87"></a><span class="paranum">87</span>. Yatheva pārivāsiko gaṇapūrako na hoti, evaṃ etepi na hontīti yojanā.</p>



<p class="subhead">4. Mānattācārikavattakathā</p>



<p class="bodytext"><a name="para92"></a><span class="paranum">92</span>. <span class="bld">Ūne</span> <a name="M0.0424"></a> <span class="bld">gaṇe</span>ti ettha gaṇo nāma gaṇabhojanasikkhāpade (pāci. 217 ādayo) viya hotīti āha ‘‘cattāro vā atirekā vā’’ti. <span class="bld">Sabbatthā</span>ti pārivāsikakkhandhake.</p>



<p class="centered">Iti pārivāsikakkhandhakavaṇṇanāya yojanā samattā.</p>



<p class="title">3. Samuccayakkhandhakaṃ</p>



<p class="subhead">1. Sukkavissaṭṭhikathā</p>



<p class="bodytext">Samuccayakkhandhake <a name="V2.0078"></a> <span class="bld">tatthā</span>ti catubbidhesu mānattesu. Yaṃ mānattaṃ diyyati, idaṃ appaṭicchannamānattaṃ nāmāti yojanā. Eseva nayo anantaravākyesupi. <span class="bld">Paṭicchannāya āpattiyā</span>ti hetvatthe karaṇavacanaṃ, kāraṇatthe nissakkavacanaṃ vā. <span class="bld">Addhamāsa</span>nti pannarasadivasakālaṃ. <span class="bld">Odhāyā</span>ti samūhaṃ katvā. ‘‘Ekato katvā’’ti iminā ‘‘odhāyā’’ti padassa atthaṃ dasseti. <span class="bld">Tesū</span>ti catubbidhesu mānattesu. <span class="bld">Ida</span>nti mānattaṃ. <span class="bld">Appaṭicchannāya…pe… vacanato</span>ti ñāpakahetu. Etena appaṭicchannāya āpattiyā dātabbaṃ mānattaṃ <span class="bld">appaṭicchannamānatta</span>nti vacanatthaṃ dasseti. <span class="bld">Ta</span>nti appaṭicchannamānattaṃ. <span class="bld">Idhā</span>ti imissaṃ pāḷiyaṃ. <span class="bld">Tatuttarī</span>ti tato tīhipi uttari. Nānāvatthūni etāsanti <span class="bld">nānāvatthukāyo. Tāsa</span>nti nānāvatthukānaṃ.</p>



<p class="bodytext"><span class="bld">Māḷakasīmāyamevā</span>ti sīmamāḷake eva, sīmaṅgaṇe evāti attho. <span class="bld">Tatthevā</span>ti māḷakasīmāyameva.</p>



<p class="bodytext"><span class="bld">Vedayāmaha</span>nti vedayāmi ahaṃ. Mama mānattacarabhāvaṃ saṅghaṃ jānāpemīti attho. <span class="bld">Vedayatīti ma</span>nti jānāpeti, iti maṃ saṅgho dhāretūti adhippāyo. <span class="bld">Vuttanayenevā</span>ti pārivāsikakkhandhake vuttanayeneva. <span class="bld">Nikkhipitabba</span>nti ‘‘mānattaṃ nikkhipāmi, vattaṃ nikkhipāmī’’ti nikkhipitabbaṃ. <span class="bld">Māḷakato</span>ti sīmaṅgaṇato. <span class="bld">Sopī</span>ti saha gacchantopi. ‘‘Māḷake nārocita’’nti <a name="M0.0425"></a> iminā yassa māḷake ārocitaṃ, tassa anārocetvāpi nikkhipitabbanti dasseti. Ārocentena vattabbanti sambandho.</p>



<p class="bodytext">Visabhāgehi saha vasantassa vattassa duppūritattā vuttaṃ’’sabhāgā bhikkhū vasantī’’ti. <span class="bld">Catūhi, pañcahi vā</span>ti <span class="bld">vā</span>saddena tato atirekampi saṅgaṇhāti. <span class="bld">Parikkhepārahaṭṭhānato</span>ti cīvarakkhandhake (mahāva. aṭṭha. 379) vuttaparikkhepārahaṭṭhānato. ‘‘Dve leḍḍupāte atikkamitvā’’ti idaṃ vihāre bhikkhūnaṃ <a name="V2.0079"></a> sajjhāyādisaddasavanūpacārapahānatthaṃ vuttaṃ. Sace savanūpacārato na muccati, tato atirekampi atikkamitabbaṃ. <span class="bld">Okkammā</span>ti maggapaṭipannānaṃ bhikkhūnaṃ vacanasaddasavanūpacārapahānatthaṃ okkamitvā. ‘‘Gumbena vā vatiyā vā’’ti dassanūpacārapahānatthaṃ vuttaṃ. Idha upacāro nāma yattha ṭhatvā passati suṇāti, soyeva deso. <span class="bld">Añño</span>ti catūhi pañcahi vā bhikkhūhi añño. <span class="bld">Esā</span>ti eso mānattacāriko.</p>



<p class="bodytext">‘‘Dvādasahatthaṃ upacāraṃ okkamitvā’’ti iminā anokkamitvā ajānantasseva gacchati, natthi ratticchedopīti dasseti. Ettha diṭṭharūpānaṃ sutasaddānaṃ dvādasahatthūpacārato bahi ṭhitānampi ārocetabbaṃ. Adiṭṭhāsutānampi anto dvādasahatthūpacāragatānaṃ ārocetabbanti daṭṭhabbaṃ. <span class="bld">Sati karaṇīye</span>ti idaṃ gantussa kāraṇadassanatthaṃ vuttaṃ. Asati karaṇīyepi gantuṃ vaṭṭati. <span class="bld">Sopī</span>ti eko bhikkhupi. ‘‘Tassa santike ārocetvā’’ti iminā anārocane vattabhedadukkaṭaṃ hotīti dasseti. Ekassa santike ārocetvā nikkhipiyamāne kiṃ ūne gaṇe caraṇadoso vā vippavāso vā na hotīti āha ‘‘ayañcā’’tiādi. Tattha <span class="bld">ayañcā</span>ti mānattacāriko pana. Yasmā kāraṇā vasi, tena kāraṇenāti yojanā. <span class="bld">Bhikkhūnañca atthibhāvaṃ sallakkhetvā</span>ti pakatattāgatakāle tassa anārocetvāva gacchanti, tasmā bhikkhūnañca dvādasahatthūpacāre atthibhāvaṃ sallakkhetvāti attho. Ettha ca ‘‘gaṇassa ārocetvā’’ti iminā ūne gaṇe caraṇadosābhāvaṃ dasseti. ‘‘Bhikkhūnañca atthibhāvaṃ sallakkhetvā’’ti iminā vippavāsadosābhāvaṃ dasseti. <span class="bld">Ya</span>nti pubbe anārocitaṃ yaṃ bhikkhuṃ<a name="M0.0426"></a>. <span class="bld">Aya</span>nti paṭhamaṃ passitabbassa ārocetvā nikkhipanaṃ. ‘‘Nikkhittavattassa parihāro’’ti iminā anikkhittavatte antoupacāragatānaṃ sabbesaṃ ārocetabbanti dasseti.</p>



<p class="bodytext"><span class="bld">Aya</span>nti mānattacāriko, ṭhitoti sambandho. <span class="bld">Tenāpī</span>ti mānattacārikenapi, yācitabbanti yojanā. <span class="bld">So</span>ti anikkhittavatto bhikkhu. <span class="bld">Tatrā</span>ti ‘‘so abbhetabbo’’ti vacane. Ayaṃ abbhānavidhi vuttoti yojanā. <span class="bld">Ayañcā</span>ti abbhānavidhi ca. <span class="bld">Tāsa</span>nti āpattīnaṃ. <span class="bld">Eva</span>ntiādi nigamanaṃ. Paṭicchannamānattaṃ pana dātabbaṃ hotīti sambandho. ‘‘Paṭicchannāyā’’tiādinā paṭicchannāya āpattiyā dātabbaṃ mānattaṃ <span class="bld">paṭicchannamānatta</span>nti vacanatthaṃ dasseti. <span class="bld">Na</span>nti paṭicchannamānattaṃ.</p>



<p class="subhead">2. Parivāsakathā</p>



<p class="bodytext"><a name="para102"></a><span class="paranum">102</span>. <span class="bld">Tassā</span>ti paṭicchannamānattassa. <span class="bld">Samodhānetvā</span>ti idheva parivāsakathāyaṃ samodhānetvā. <span class="bld">Idheva</span> parivāsakathāyaṃ dassayissāmāti yojanā. Idhevasaddo hi pubbāparāpekkho.</p>



<p class="bodytext">Idha <a name="V2.0080"></a> adhippetaṃ parivāsaṃ vitthāretvā dassento āha ‘‘ayaṃ hī’’tiādi. Idha adhippeto parivāso nāma tividho hotīti yojanā. <span class="bld">Tatthā</span>ti tividhesu parivāsesu. ‘‘Yathāpaṭicchannāya āpattiyā’’ti vacanaṃ vitthārento āha ‘‘kassaci hī’’tiādi. Yathā udāyittherassa ekāhapaṭicchannā ayaṃ āpatti hoti, tathā kassaci ekāhapaṭicchannā āpatti hotīti yojanā. Yathā ca parato āgatā udāyittherasseva āpatti hoti, tathā kassaci dvihādipaṭicchannā āpatti hotīti yojanā. Iminā vuttanayānusārena paratopi nayo netabbo. <span class="bld">Tasmā</span>ti yasmā ekāhādipaṭicchannā ekādiāpatti hoti, tasmā jānitabboti yojanā.</p>



<p class="bodytext">Paṭicchannabhāvaṃ vitthārento āha ‘‘ayaṃ hī’’tiādi. <span class="bld">Tatthā</span>ti ‘‘dasahākārehī’’ti pāṭhe. Āpattiiti saññā etassāti <span class="bld">āpattisaññī</span> <a name="M0.0427"></a> <span class="bld">. Pahu cā</span>ti samattho ca. Papubbo hūdhātu samatthatthe hoti.</p>



<p class="bodytext"><span class="bld">Tatthā</span>ti tassaṃ mātikāyaṃ. <span class="bld">Ya</span>nti āpattiṃ. <span class="bld">Sopi cā</span>ti bhikkhupi ca. <span class="bld">Tatthā</span>ti tassaṃ āpattiyaṃ. <span class="bld">Aya</span>nti bhikkhu. <span class="bld">Tatthā</span>ti āpattiyaṃ. <span class="bld">Alajjipakkhe tiṭṭhatī</span>ti ‘‘sañcicca āpattiṃ parigūhatī’’ti (pari. 359) vuttapakkhe ṭhitattā alajjipakkhe tiṭṭhati.</p>



<p class="bodytext"><span class="bld">Pakatatto</span>ti ettha ‘‘pārājikaṃ anajjhāpanno’’ti atthaṃ paṭikkhipanto āha ‘‘tividhaṃ ukkhepanīyakammaṃ akato’’ti. <span class="bld">Eta</span>nti appaṭicchannabhāvaṃ, ‘‘āpajjati…pe… kusalehi cintitā’’ti vacanaṃ vā.</p>



<p class="bodytext">Gāthāya ‘‘sāvasesa’’nti iminā pārājikaṃ nivatteti. <span class="bld">Garuka</span>nti ettha saṅghādisesameva adhippetanti dasseti. <span class="bld">Anādariya</span>nti sikkhāpade anādariyaṃ. <span class="bld">Vajja</span>nti dukkaṭaṃ. Ukkhittakena karaṇabhūtena.</p>



<p class="bodytext"><span class="bld">Yassā</span>ti bhikkhussa, natthīti sambandho. <span class="bld">Bhīrukajātikatāyā</span>ti bhīrukasabhāvatāya. Pabbatavihāre vasantassa yassa bhikkhunoti yojanā. <span class="bld">Pabbatavihāre</span>ti pabbatassa tale, antare vā kārite vihāre. <span class="bld">Etasmi</span>nti etādise. Antarāye satiyevāti yojanā. Tassa acchannāva hotīti yojanā. <span class="bld">Anantarāyikasaññāya chādayato acchannāvā</span>ti anantarāyikasaññāya chādentassāpi ekantena antarāyikattā acchannāvāti adhippāyo.</p>



<p class="bodytext"><span class="bld">Assā</span>ti <a name="V2.0081"></a> bhikkhussa. <span class="bld">Hanukavāto</span>ti hanukassa gelaññakaro vāto. <span class="bld">Vijjhatī</span>ti hanukaṃ vijjhati. <span class="bld">Iminā</span>ti bhikkhunā. Pahusaññino chāditāpi ekantena apahuttā acchāditāva hoti.</p>



<p class="bodytext"><span class="bld">Chādetukāmo cā</span>ti ettha idaṃ catukkaṃ veditabbaṃ chādetukāmo chādeti, chādetukāmo nacchādeti, acchādetukāmo chādeti, nacchādetukāmo nacchādetīti. Tattha paṭhamapadaṃ sandhāya vuttaṃ ‘‘idaṃ uttānatthamevā’’ti. Evaṃ sesāsupi mātikāsu catukkaṃ veditabbaṃ<a name="M0.0428"></a>. Catūsu catukkesu paṭhamapade eva channā hoti, na sesapadesu. Anuttānatthaṃ dassento āha ‘‘sace panā’’tiādi. <span class="bld">Purebhatte vā</span>ti purebhattaṃ vā, bhattato, bhattassa vā pureti <span class="bld">purebhattaṃ</span>. Abyayībhāvasamāse sattamīvibhattiyā amitikāriyassa aniccabhāvato vuttaṃ ‘‘purebhatte’’ti. Eseva nayo ‘‘pacchābhatte’’ti etthāpi. Dutiyapadassa atthaṃ dassetvā tatiyapadassa atthaṃ dassento āha ‘‘yassa panā’’tiādi. Abhikkhuke ṭhāne vasantassa yassa bhikkhussāti yojanā. Āgamentassa gacchantassāti anādare cetāni sāmivacanāni.</p>



<p class="bodytext">Catutthapadassa atthaṃ dassento āha ‘‘yo panā’’tiādi. Tattha <span class="bld">yo panā</span>ti bhikkhu pana, āvi karotīti sambandho. <span class="bld">Sabhāga</span>nti averiṃ. <span class="bld">Aya</span>nti bhikkhu. Upajjhāyo iti vā ācariyo iti vāti yojanā. <span class="bld">Lajjāyā</span>ti lajjanimittaṃ, lajjakāraṇā, lajjahetu vā. <span class="bld">Hī</span>ti saccaṃ, yasmā vā, <span class="bld">idhā</span>ti āpattiārocanaṭṭhāne. <span class="bld">Averisabhāgassā</span>ti averī hutvā sabhāgassa.</p>



<p class="bodytext"><span class="bld">Pakāsetukāmo</span>ti aññesaṃ pakāsetukāmo. <span class="bld">Upajjhāyassāpī</span>ti pisaddena aññassa santike kā nāma kathāti dasseti. <span class="bld">Tatthā</span>ti āpattiārocanaṭṭhāne. <span class="bld">Sabhāgasaṅghādisesa</span>nti vatthusabhāgasaṅghādisesaṃ. <span class="bld">Suddhassā</span>ti vatthusabhāgasaṅghādisesato suddhassa. Āvikaraṇākāraṃ dassento āha ‘‘āvikaronto cā’’tiādi. <span class="bld">Iti imānī</span>tiādi nigamanaṃ.</p>



<p class="bodytext"><span class="bld">Tato</span>ti jānitabbato, paranti sambandho. <span class="bld">Ekāhapaṭicchannā</span>ti ekāhena paṭicchannā. Yāva cuddasa divasāni, tāva divasavasena yojanā kātabbāti yojanā. <span class="bld">Pakkhapaṭicchanna</span>nti pakkhena paṭicchannaṃ. <span class="bld">Atirekapakkhapaṭicchanna</span>nti pakkhato atirekena paṭicchannaṃ.</p>



<p class="bodytext"><span class="bld">Saṃvaccharapaṭicchanna</span>nti <a name="V2.0082"></a> saṃvaccharena paṭicchannaṃ. <span class="bld">Tato vā</span>ti atirekasaṭṭhisaṃvaccha rato vā. <span class="bld">Bhiyyopī</span>ti atirekampi.</p>



<p class="bodytext"><span class="bld">Tato</span>ti <a name="M0.0429"></a> tīhi āpattīhi. <span class="bld">Para</span>nti atirekaṃ. <span class="bld">Gaṇanavasenā</span>ti āpattigaṇanavasena. <span class="bld">Vatthukittanavasena vā</span>ti āpattīnaṃ vatthukittanavasena vā. <span class="bld">Nāmamattavasena vā</span>ti ‘‘saṅghādisesāpattiyo’’ti evaṃ nāmasseva vasena vā. Ettha hi mattasaddo avadhāraṇattho, tena vatthuṃ nivatteti.</p>



<p class="bodytext"><span class="bld">Tatthā</span>ti ‘‘nāmamattavasenā’’ti pade. <span class="bld">Sajātisādhāraṇa</span>nti sassa attano jāti sajāti, tāya sādhāraṇaṃ sajātisādhāraṇaṃ. Sabbesaṃ, sabbehi vā āpattīhi sādhāraṇaṃ <span class="bld">sabbasādhāraṇaṃ. Tatthā</span>ti duvidhesu nāmesu. <span class="bld">Sabbasādhāraṇanāmavasenāpī</span>ti ettha pisaddo ‘‘ahaṃ bhante sambahulā saṅghādisesā āpajjiṃ ekāhapaṭicchannāyo’’ti evaṃ sajātisādhāraṇanāmavasenapi ‘‘ahaṃ bhante sambahulā saṅghādisesā āpattiyo āpajjiṃ ekāhapaṭicchannāyo’’ti evaṃ ubhayasādhāraṇavasenapi vattuṃ vaṭṭatīti dasseti. <span class="bld">Hī</span>ti saccaṃ. Sabbampi parivāsādikaṃ idaṃ vinayakammanti yojanā. Vasati āpatti ettha tadāyattavuttitāyāti <span class="bld">vatthu</span>. Go vuccati vacanaṃ vā ñāṇaṃ vā, taṃ tāyatīti <span class="bld">gottaṃ</span>.</p>



<p class="bodytext"><span class="bld">Tatthā</span>ti vatthādīsu catubbidhesu. <span class="bld">Tatthā</span>ti tesu vacanesu. <span class="bld">Sukkavissaṭṭhiṃ kāyasaṃsaggantiādinā vacanenāpī</span>ti ettha ādisaddena duṭṭhullādivacanāni saṅgaṇhāti. <span class="bld">Idha panā</span>ti imasmiṃ pana ṭhāne. <span class="bld">Yo yo</span>ti tisso vā phusso vā āpanno hoti.</p>



<p class="bodytext"><span class="bld">Evaṃ ārocetabba</span>nti evaṃ vakkhamānanayena ārocetabbanti yojanā. Kiṃ ārocetabbaṃ? ‘‘Ahaṃ bhante…pe… saṅgho dhāretu’’ iti ārocetabbanti yojanā.</p>



<p class="bodytext"><span class="bld">Vedayāmaha</span>nti vedayāmi ahaṃ. Mama pārivāsikabhāvaṃ saṅghaṃ, saṅghassa vā jānāpemīti attho. <span class="bld">Vedayatīti ma</span>nti vedayati iti maṃ. Pārivāsikabhāvaṃ saṅghaṃ, saṅghassa vā jānāpetīti maṃ saṅgho dhāretūti attho. Ettha bahūsu aṭṭhakathāpotthakesu ‘‘tiṇṇaṃ vā atirekānaṃ vā ārocentena āyasmanto dhārentū’’ti pāṭho atthi<a name="M0.0430"></a>. Kesuci aṭṭhakathāpotthakesu ‘‘tiṇṇaṃ ārocentena āyasmanto dhārentū’’ti ettakoyeva pāṭho atthi. Heṭṭhā mānattakathāyampi evameva atthi. Tattha ‘‘atirekāna’’nti iminā tīhi atirekānaṃ ārocentena saṅghaṃ apekkhitvā sace ekavacanavasena <a name="V2.0083"></a> vattukāmo hoti, ‘‘maṃ saṅgho dhāretū’’ti vattabbaṃ. Atha sambahule bhikkhū apekkhitvā sace bahuvacanavasena vattukāmo hoti, yathā tiṇṇaṃ, evaṃ ‘‘maṃ āyasmanto dhārentū’’ti vattabbanti dasseti. Idañca saddasatthavaseneva vuttaṃ, na vinayakammavipattivasenāti daṭṭhabbaṃ.</p>



<p class="bodytext">‘‘Vihāreyeva rattipariggaho’’ti iminā antoupacārasīmāyampi parivasitabbabhāvaṃ dasseti. <span class="bld">Upacārasīma</span>nti parikkhittassa vihārassa parikkhepaṃ, aparikkhittassa parikkhepārahaṭṭhānaṃ. <span class="bld">Esā</span>ti pārivāsiko bhikkhu. <span class="bld">Assā</span>ti āgatassa bhikkhuno.</p>



<p class="bodytext"><span class="bld">Tato</span>ti āpattipaṭicchannadivasato. <span class="bld">Kukkuccavinodanatthāyā</span>ti āpattipaṭicchannadivasena samaṃ parivasitabbaṃ nukho, na nukhoti kukkuccassa vinodanatthāya. <span class="bld">Parivutthattā</span>ti parivasitattā. <span class="bld">So</span>ti parivuttho bhikkhu. <span class="bld">Ida</span>nti dātabbamānattaṃ. <span class="bld">Ta</span>nti paṭicchannamānattaṃ. <span class="bld">Chāratta</span>nti charattiyo samāhaṭāti chārattaṃ, samāhāre digu. ‘‘Charatta’’nti vattabbe sukhuccāraṇatthaṃ chakārassa dīghaṃ katvā evaṃ vuttaṃ, accantasaṃyoge cetaṃ upayogavacanaṃ.</p>



<p class="bodytext">Appaṭicchannāpattiṃ dātuṃ vaṭṭatīti sambandho. Iminā heṭṭhā vuttaṃ paṭicchannamānattaṃ imasmiṃ paṭicchannamānatte samodhānetvāpi dātuṃ vaṭṭatīti dasseti. Evaṃ santepi mūlamānattaṃ paṭicca paṭicchannamānattanti vuccati. Kathaṃ dātuṃ vaṭṭatīti yojanā.</p>



<p class="bodytext"><span class="bld">Assā</span>ti mānattaṃ yācantassa. <span class="bld">Tadanurūpa</span>nti tassa yācanassa anurūpaṃ. <span class="bld">Sace paṭicchannā dve</span>ti ettha <span class="bld">dve</span>ti nidassanamattaṃ tato atirekampi gahetabbattā. <span class="bld">Sabbatthā</span>ti sabbesu ekabahūsu. <span class="bld">Tadanurūpame vā</span>ti <a name="M0.0431"></a> tassa mānattadānassa anurūpameva. <span class="bld">Idha panā</span>ti paṭicchannamānatte pana. <span class="bld">Itī</span>tiādi nigamanaṃ. Yaṃ mānattaṃ diyyatīti yojanā. <span class="bld">Etthā</span>ti paṭicchannamānatte.</p>



<p class="bodytext"><span class="bld">Avasesā</span>ti appaṭicchannaparivāsapaṭicchannaparivāsehi avasesā. <span class="bld">Tatthā</span>ti avasesesu dvīsu parivāsesu. Adhammikamānattacārāvasāne anuññātaparivāsoti sambandho. Kismiṃ vatthusmiṃ anuññātoti āha ‘‘imasmiṃ vatthusmi’’nti. <span class="bld">Esā</span>ti suddhanto, dātabboti sambandho. <span class="bld">Eta</span>nti jānanājānanaṃ.</p>



<p class="bodytext"><span class="bld">Tatthā</span>ti <a name="V2.0084"></a> dvīsu suddhantesu, cūḷasuddhantoti vuccatīti sambandho. <span class="bld">Yo</span>ti bhikkhu, vadatīti sambandho. <span class="bld">Ārocitadivasato</span>ti āpattiārocitadivasato.</p>



<p class="bodytext"><span class="bld">Ta</span>nti cūḷasuddhantaṃ, parivasantena parivasitabbanti sambandho. <span class="bld">Aggahesī</span>ti parivāsaṃ aggahesi. <span class="bld">Añña</span>nti gahitamāsato aññaṃ. ‘‘Parivāsadānakiccaṃ natthī’’ti iminā parivāsagahaṇakiccampi natthīti dasseti gaṇhantasseva dātabbattā, dentasseva gahetabbattā vā. <span class="bld">Uddhampi ārohatī</span>ti parivāsagahaṇakālato aññampi kālaṃ parivasitabbattā uddhampi ārohati. <span class="bld">Heṭṭhāpi orohatī</span>ti parivāsagahaṇakālato ūnampi kālaṃ parivasitabbattā heṭṭhāpi orohati. <span class="bld">Ida</span>nti ārohanorohanaṃ. <span class="bld">Tassā</span>ti suddhantaparivāsassa. Ekameva paṭicca dve, tisso, sambahulā vā bhavantīti āha ‘‘ekaṃ vinā sambahulānaṃ abhāvato’’ti.</p>



<p class="bodytext">Evaṃ cūḷasuddhantaṃ dassetvā mahāsuddhantaṃ dassento āha ‘‘yo panā’’tiādi. <span class="bld">Ta</span>nti mahāsuddhantaṃ. <span class="bld">Yāva</span> yattako upasampadadivaso hoti, <span class="bld">tāva</span> tattakaṃ kālanti yojanā. <span class="bld">Uddhaṃ nārohatī</span>ti uddhaṃ ārohanakālassa abhāvato uddhaṃ na ārohati. <span class="bld">Etthā</span>ti suddhantaparivāse. <span class="bld">Ayaṃ suddhantaparivāso nāmā</span>ti nigamanaṃ.</p>



<p class="bodytext"><span class="bld">Tatthā</span>ti <a name="V2.0085"></a> tividhesu samodhānaparivāsesu. ‘‘Odhunitvā samodahitvā dātabbaparivāso’’ti iminā odhunitvā samodhānetvā dātabbo <a name="M0.0432"></a> parivāso <span class="bld">odhānasamodhāno</span>ti vacanatthaṃ dasseti, ‘‘parivāso’’ti iminā taddhitaṇapaccayassa sarūpaṃ dasseti. Ettha ca avadhuniyate, avadhunitabbanti vā <span class="bld">odhānaṃ,</span> saṃ ekato odahīyate sampiṇḍīyate, udahiyati sampiṇḍiyatīti vā <span class="bld">samodhāna</span>nti avayavavacanattho kātabbo. ‘‘Makkhetvā’’ti iminā dhudhātuyā pappoṭanadhaṃsanadhovanāni dasseti. <span class="bld">So</span>ti odhānasamodhāno, āgatoti sambandho.</p>



<p class="bodytext"><span class="bld">Etthā</span>ti odhānasamodhāne. <span class="bld">Yo</span>ti bhikkhu, paṭicchādetīti sambandho. Parivasanto vā mānattāraho vā mānattaṃ caranto vā abbhānāraho vā yo bhikkhūti yojanā. ‘‘Purimāya āpattiyā’’ti padaṃ ‘‘samā vā’’ti pade sahādiyogo. ‘‘Ūnatarā’’tipade vibhattiapādānaṃ, anumeyyavisayaapādānaṃ vā. ‘‘Adivase katvā’’ti iminā <span class="bld">odhunitvā</span>ti ettha dhudhātuyā yathāvuttattheyeva dasseti. <span class="bld">Ūnakapakkhapaṭicchannā</span>ti pakkhato ūnakena paṭicchannā. <span class="bld">Etenupāyenā</span>ti pakkhe vuttena etena upāyena.</p>



<p class="bodytext"><span class="bld">Tatthā</span>ti mūlāpattito atirekapaṭicchanne. <span class="bld">Āvi kārāpetvā</span>ti mūlāpattito antarāpattiyā paṭicchannabhāvaṃ āvi kārāpetvā. <span class="bld">Etthā</span>ti āpattipaṭicchanne. <span class="bld">Pamāṇa</span>nti kāraṇaṃ. <span class="bld">Yā</span>ti āpatti. <span class="bld">Tatthā</span>ti mūlabhāvena kattabbāyaṃ mūliāpattiyaṃ. <span class="bld">Itara</span>nti mūlibhāvena kattabbaṃ mūlāpattiṃ. <span class="bld">Samodhāyā</span>ti samodahitvā. Pakkhipitvāti attho.</p>



<p class="bodytext">Ekā vā yā āpatti sabbacirapaṭicchannā hotīti yojanā. <span class="bld">Sabbacirapaṭicchannāyo</span>ti sabbāsaṃ āpattīnaṃ cirena paṭicchannāyo. <span class="bld">Tāsa</span>nti āpattīnaṃ. <span class="bld">Agghenā</span>ti paricchedena. Agghasaddo hettha paricchedatthavācako. Abhidhāne (abhidhānappadīpikāyaṃ 1048 gāthāyaṃ) vuttaṃ ‘‘aggho mulye ca pūjane’’ti. Ettha ‘‘mulye cā’’ti padassa mūlaparicchedeti attho daṭṭhabbo. Tamevatthaṃ dassento āha ‘‘tāsaṃ rattiparicchedavasenā’’ti. Imehi <a name="M0.0433"></a> padehi agghena rattiparicchedena samodhānetvā dātabbo parivāso <span class="bld">agghasamodhāno</span>ti vacanatthaṃ dasseti. Ettha ca ‘‘sabbacirapaṭicchannāyo’’ti vuttattā kiñcāpi koṭiatthavācako tatiyakkharena pāṭho yutto viya dissati. Tathāpi so pāṭho na gahetabbo. Kasmā? Bahūsu pāḷipotthakesu, aṭṭhakathāpotthakesu ca alikhitattā. Bahūsu hi porāṇapotthakesu catutthakkharena pāṭhoyeva likhito, tasmā so pāṭhoyeva gahetabbo, na aññoti daṭṭhabbaṃ. <span class="bld">So</span>ti agghasamodhāno. Āgatoyevāti sambandho.</p>



<p class="bodytext"><span class="bld">Yassa panā</span>ti bhikkhussa, paṭicchannāti sambandho. <span class="bld">Sabba</span>nti sakalaṃ. Āpattisahassagāthāya –</p>



<p class="bodytext">Dasasataṃ āpattiyo rattisataṃ chādayitvānāti yojanā. Iminā nayenapi <span class="bld">agghasamodhāno</span>ti ettha agghasaddassa catutthakkharena pāṭhassa yuttabhāvo veditabbo. Agghena dasarattiparicchedena samodhāya dātabbo <span class="bld">agghasamodhāno</span>.</p>



<p class="bodytext"><span class="bld">Yo</span> parivāso nānāvatthukāyo āpattiyo ekato katvā diyyati, ayaṃ parivāso missakasamodhāno nāmāti yojanā. Ettha vatthuvasena missakā āpattiyo samodhānetvā dātabbo parivāso <span class="bld">missakasamodhāno</span>ti vacanattho kātabbo. <span class="bld">Tatrā</span>ti missakasamodhāne. <span class="bld">Tadanurūpāyā</span>ti tassa yācanassa anurūpāya.</p>



<p class="bodytext"><span class="bld">Ettha cā</span>ti missakasamodhāne ca, kātuṃ vaṭṭatīti sambandho.</p>



<p class="bodytext">‘‘Pakkhamānattañca <a name="V2.0086"></a> …pe… kathayissāmā’’ti yaṃ vacanaṃ vuttaṃ, tassa vacanassa okāsoti yojanā. <span class="bld">Taṃ panā</span>ti pakkhamānattaṃ pana. ‘‘Aḍḍhamāsameva dātabba’’nti iminā pakkhameva dātabbaṃ mānattaṃ <span class="bld">pakkhamānatta</span>nti vacanatthaṃ dasseti. <span class="bld">Hī</span>ti saccaṃ. <span class="bld">Taṃ panā</span>ti pakkhamānattaṃ pana, dātabbanti sambandho. <span class="bld">Attano sīma</span>nti attano vihārasīmaṃ, mahāsīmanti attho. <span class="bld">Sodhetvā</span>ti sabbāsaṃ hatthapāsanayanavasena, chandārahānaṃ chandanayanavasena, sīmato <a name="M0.0434"></a> bahikaraṇavasena ca sodhetvā. <span class="bld">Catuvaggagaṇa</span>nti catuvaggasaṅghaṃ. <span class="bld">Gaṇo</span>ti cettha saṅghoyevādhippeto.</p>



<p class="bodytext"><span class="bld">Tatrā</span>ti ‘‘yojanā kātabbā’’ti vacane. <span class="bld">Mukhamattadassana</span>nti upāyamattadassanaṃ, ādimattadassanaṃ vā. ‘‘Āpannāya bhikkhuniyā’’ti padaṃ ‘‘evamassa vacanīyo’’ti pade kattā, ‘‘yācāpetvā’’ti pade kāritakammaṃ. ‘‘Byattāya bhikkhuniyā’’ti padaṃ ‘‘ñāpetabbo’’ti pade kāritakattā, ‘‘saṅgho’’ti padaṃ tattheva kāritakammaṃ. ‘‘Etaṃ kāraṇa’’nti dhātukammaṃ ajjhāharitabbaṃ. Tabbapaccayena kāritakammameva vuttaṃ. Ñāpetabbākāraṃ dassento āha ‘‘suṇātu me’’tiādi.</p>



<p class="bodytext"><span class="bld">Nikkhittavatta</span>nti karaṇatthe cetaṃ upayogavacanaṃ. Nikkhittavattenāti hi attho. <span class="bld">Tatthevā</span>ti māḷakasīmāyameva. <span class="bld">Hī</span>ti saccaṃ, yasmā vā. <span class="bld">Assā</span>ti mānattacārikāya bhikkhuniyā. <span class="bld">Tatrā</span>ti tasmā kattabbavinayakammabhāvatoti attho. <span class="bld">No</span>ti amhākaṃ, santikanti sambandho. Catūhi pakatattabhikkhunīhi nisīditabbanti sambandho. <span class="bld">Gāmūpacārato dve leḍḍupāte atikkamitvā</span>ti idaṃ bhikkhunīvihārūpacārātikkamaṃ sandhāya vuttaṃ. <span class="bld">Vihārūpacāratopī</span>ti bhikkhuvihārūpacāratopi. <span class="bld">Tatthā</span>ti bhikkhunīnaṃ nisinnaṭṭhānaṃ. Kurundimahāpaccarīsu pana vuttanti sambandho. <span class="bld">Vihārassa cā</span>ti bhikkhuvihārassa ca. Gāmassa upacāraṃ muñcituṃ vaṭṭatīti na vuttanti yojanā. Tasmā gāmūpacārepi nisīdituṃ vaṭṭatīti adhippāyo.</p>



<p class="bodytext">Tāya bhikkhuniyā ārocetabbanti sambandho.</p>



<p class="bodytext"><span class="bld">Tatthevā</span>ti bhikkhunīnaṃ nisīdanaṭṭhāneyeva. <span class="bld">Ṭhāna</span>nti bhikkhūnaṃ ṭhānaṃ. <span class="bld">Etī</span>ti āgacchati. <span class="bld">Pagevā</span>ti pātoyeva. <span class="bld">Tāyā</span>ti mānattacāriniyā.</p>



<p class="bodytext">Anikkhittavattāya pana bhikkhuniyāti sambandho. <span class="bld">Ajānanapaccayā</span>ti ajānanakāraṇā. <span class="bld">Ta</span>nti vacanaṃ. <span class="bld">Pārivāsikavattādīna</span>nti ādisaddena āgantukavattapūraṇanissayapaṭippassaddhādayo saṅgaṇhāti<a name="V2.0087"></a>. <span class="bld">Yuttataraṃ dissatī</span>ti yuttataraṃ hutvā dissati. Iminā anikkhittavattabhikkhunā viya bhikkhuniyāpi antoupacārasīmagatānaṃyeva ārocetabbaṃ, na gāme ṭhitānampi <a name="M0.0435"></a> gantvā ārocetabbanti dīpeti. <span class="bld">Uposathe</span>ti uposathadivase. Eseva nayo pavāraṇāyapi. <span class="bld">Devasika</span>nti divase divase. <span class="bld">Tasmiṃ gāme</span>ti bhikkhunīnaṃ vasanagāme. <span class="bld">Aññatrā</span>ti bhikkhunīnaṃ vasanagāmato aññasmiṃ gāme. <span class="bld">Tatrā</span>ti bhikkhunīnaṃ vasanagāmaṃ. <span class="bld">Dassetvā</span>ti bhikkhunīnaṃ dassetvā. <span class="bld">Tāyā</span>ti mānattacāriniyā. <span class="bld">Vihāra</span>nti bhikkhūnaṃ vihāraṃ. <span class="bld">Upacārasīmāyā</span>ti upacārasīmato bahīti sambandho. <span class="bld">Aya</span>nti mānattacārinī.</p>



<p class="bodytext">Vīsati gaṇo imassāti <span class="bld">vīsatigaṇo,</span> saṅgho, tasmiṃ. Mānattaṃ caramānā bhikkhunīti yojanā. <span class="bld">Idaṃ pakkhamānattaṃ nāmā</span>ti idaṃ pubbavacanassa nigamavasena paravacanassa kathanatthāya vuttanti daṭṭhabbaṃ.</p>



<p class="bodytext"><span class="bld">Tatthā</span>ti tividhesu mānattesu. Yadetaṃ mānattaṃ anuññātanti sambandho. <span class="bld">Parato</span>ti parasmiṃ. Parivāsaṃ parivasantassa mūlāyapaṭikassitassa udāyittherassa anuññātanti sambandho. <span class="bld">Āpajjitvā</span>ti āpajjanato. <span class="bld">Ida</span>nti mānattaṃ vuccatīti sambandho. <span class="bld">Hī</span>ti saccaṃ, yasmā vā. <span class="bld">Odhānasamodhāna</span>nti ettha vacanattho heṭṭhā vuttoyeva. <span class="bld">Tampī</span>ti kurundiyaṃ vuttavacanampi.</p>



<p class="bodytext"><span class="bld">Ta</span>nti agghasamodhānamissakasamodhānaṃ, dātabbanti sambandho. <span class="bld">Ettāvatā</span>ti etaparimāṇena vacanakkamena, ‘‘ayañhi idha adhippeto parivāso nāmā’’ti (cūḷava. aṭṭha. 102) vacanato paṭṭhāya yāva ‘‘yojetvā dātabba’’nti vacanaṃ, tāva vacanakkamenāti attho. ‘‘Tena hi bhikkhave…pe… dassessāmā’’ti yaṃ vacanaṃ vuttanti yojanā. ‘‘Atthato’’ti iminā saddopi gahetabbo avinābhāvato.</p>



<p class="subhead">Paṭicchannaparivāsakathā</p>



<p class="bodytext"><a name="para102"></a><span class="paranum">102</span>. Yā pāḷi vuttāti sambandho.</p>



<p class="bodytext"><a name="para108"></a><span class="paranum">108</span>. <span class="bld">Tato</span>ti pāḷito. <span class="bld">Taṃ āpatti</span>nti taṃ antarāpattiṃ. <span class="bld">Assā</span>ti bhikkhussa. Nikkhittavatto bhikkhūti sambandho, hutvāti vā. <span class="bld">So</span>ti <a name="M0.0436"></a> bhikkhu, ṭhito hutvāti sambandho. <span class="bld">Tassā āpattiyā</span>ti tassā antarāpattiyā. <span class="bld">Paṭicchannā hotī</span>ti antarāpattipi paṭicchannā hoti<a name="V2.0088"></a>. <span class="bld">Tasmimpī</span>ti mūlāya paṭikassanepi. <span class="bld">Makkhitā</span>ti pisitā, dhaṃsitā vā. Makkhiyanti pisiyanti, dhaṃsiyantīti vā <span class="bld">makkhitā,</span> parivutthadivasā. <span class="bld">Tato</span>ti pāḷito paranti sambandho. Paratopi eseva nayo. <span class="bld">Eva</span>ntiādi nigamanaṃ. Paṭicchannavāre dassitā hontīti sambandho.</p>



<p class="subhead">Samodhānaparivāsakathā</p>



<p class="bodytext"><a name="para125"></a><span class="paranum">125</span>. <span class="bld">Tato</span>ti paṭicchannavārato, paraṃ dassitanti sambandho. <span class="bld">Ettha cā</span>ti etasmiṃ vāre ca. <span class="bld">Yasmā</span>ti yasmā kāraṇā, yena kāraṇena vā. <span class="bld">Tenevā</span>ti teneva kāraṇena, tasmā kāraṇā vā, ‘‘mūlāya…pe… detū’’ti vuttanti yojanā. Tasmā sabbe makkhitāva hontīti yojanā. <span class="bld">Tato</span>ti vārato paraṃ niṭṭhāpitanti sambandho.</p>



<p class="subhead">Agghasamodhānaparivāsakathā</p>



<p class="bodytext"><a name="para134"></a><span class="paranum">134</span>. <span class="bld">Tato</span>ti vārato paraṃ dassitoti sambandho. <span class="bld">Tato</span>ti vārato paraṃ pāḷi ṭhapitāti sambandho. Lajjidhamme vā uppanneti sambandho. <span class="bld">Ya</span>nti kammaṃ. <span class="bld">Tato</span>ti vārato paraṃ tatheva pāḷi ṭhapitāti sambandho.</p>



<p class="bodytext"><a name="para138"></a><span class="paranum">138</span>. <span class="bld">Tato</span>ti vārato paraṃ purimanayeneva pāḷi ṭhapitāti sambandho.</p>



<p class="subhead">Suddhantaparivāsādikathā</p>



<p class="bodytext"><a name="para156"></a><span class="paranum">156</span>. <span class="bld">Tato</span>ti vārato paraṃ suddhantaparivāso dassitoti sambandho.</p>



<p class="bodytext"><a name="para160"></a><span class="paranum">160</span>. <span class="bld">Tato</span>ti pāḷito paraṃ pāḷi ṭhapitāti sambandho.</p>



<p class="bodytext"><a name="para165"></a><span class="paranum">165</span>. <span class="bld">Tatthā</span>ti pāḷiyaṃ. <span class="bld">Antarā</span>…pe… <span class="bld">appaṭicchannāyoti</span>ādīsu attho daṭṭhabboti sambandho.</p>



<p class="bodytext"><a name="para166"></a><span class="paranum">166</span>. <span class="bld">Pacchimasmiṃ</span> <a name="M0.0437"></a> <span class="bld">āpattikkhandhe</span>ti ettha āpattikkhandhassa bhedabhāvato kiṃ ‘‘pacchimasmiṃ āpattikkhandhe’’ti vuttanti āha ‘‘ekova so āpattikkhandho’’ti. Atha kasmā ‘‘pacchimasmiṃ <a name="V2.0089"></a> āpattikkhandhe’’ti vuttanti āha ‘‘pacchā chāditattā panā’’tiādi. Ettha <span class="bld">pana</span>saddo garahatthavācako, tathāpīti hi attho. Ekopi āpattikkhandho pacchā chāditattā pacchimasmiṃ āpattikkhandheti vuttanti adhippāyo.</p>



<p class="bodytext"><a name="para180"></a><span class="paranum">180</span>. ‘‘Vavatthitā sambhinnā’’ti etaṃ vacananti yojanā.</p>



<p class="subhead">8. Dvebhikkhuvāraekādasakādikathā</p>



<p class="bodytext"><a name="para181"></a><span class="paranum">181</span>. <span class="bld">Tato</span>ti pāḷito paraṃ vuttanti sambandho. <span class="bld">Tatthā</span>ti pāḷiyaṃ. <span class="bld">Missaka</span>nti ettha kehi missakanti āha ‘‘thullaccayādīhi missaka’’nti.</p>



<p class="bodytext"><a name="para184"></a><span class="paranum">184</span>. <span class="bld">Tato</span>ti pāḷito paraṃ vuttanti sambandho. <span class="bld">Tatthā</span>ti ‘‘idha pana bhikkhave’’tiādipāṭhe. <span class="bld">Tañcā</span>ti ‘‘idha pana bhikkhave’’tiādivacanañca ito pubbe avuttaṃ sabbaṃ vacanañcāti yojanā.</p>



<p class="centered">Iti samuccayakkhandhakavaṇṇanāya yojanā samattā.</p>



<p class="title">4. Samathakkhandhakaṃ</p>



<p class="subhead">1. Sammukhāvinayakathā</p>



<p class="bodytext"><a name="para186-7"></a><span class="paranum">186-7</span>. Samathakkhandhake evamattho veditabboti yojanā. <span class="bld">Cha mātikāpadānī</span>ti vākyampi samāsopi yuttoyeva. <span class="bld">Tattha</span> samāso pana asamāhāradiguyeva. ‘‘Nikkhipitvā’’ti padaṃ ‘‘vutto’’ti pade pubbakālakiriyāvisesanaṃ, tulyattho vā. <span class="bld">Vitthāro</span>ti vibhaṅgo. <span class="bld">Tatthā</span>ti vibhaṅge. <span class="bld">Saññāpetī</span>ti ettha saññaṃ katvā jānāpetīti atthaṃ paṭikkhipanto āha ‘‘paritosetvā jānāpetī’’ti. Iminā saṃpubbo ñādhātu paritosanatthaṃ antokatvā avabodhanattho hotīti dasseti. <span class="bld">Kāraṇapatirūpakānī</span>ti kāraṇassa paṭibhāgāni. <span class="bld">Nijjhāpetī</span>ti ettha jhedhātu olokanatthoti <a name="V2.0090"></a> āha ‘‘oloketī’’ti. <span class="bld">Yathā</span>ti yenākārena, kariyamāneti <a name="M0.0438"></a> sambandho. <span class="bld">So</span>ti dhammavādī. Paratopi eseva nayo. ‘‘Punappuna’’nti iminā <span class="bld">anupekkhatī</span>ti ettha anusaddo na upacchinnatthoti dasseti. <span class="bld">Pekkhati anupekkhatī</span>ti ettha ikkhadhātu ‘‘dasseti anudassetī’’ti ettha disadhātuyā sadisatthoti āha ‘‘dasseti…pe… pariyāyavacanānī’’ti. <span class="bld">Tesaññevā</span>ti ‘‘pekkhati anupekkhatī’’ti padānaññeva. <span class="bld">Pariyāyavacanānī</span>ti vevacanasaddā atthe paribyattiṃ ayanti gacchanti imehīti <span class="bld">pariyāyāni,</span> tāniyeva vacanāni pariyāyavacanāni. <span class="bld">So</span>ti adhammavādī. <span class="bld">Mohetvā</span>ti dhammavādīpuggalādiṃ mohāpetvā.</p>



<p class="bodytext"><a name="para188"></a><span class="paranum">188</span>. Dhammavādī puggalo dassetīti sambandho. <span class="bld">Amohetvā</span>ti adhammavādīpuggalādiṃ amohāpetvā, aviparītaṃ jānāpetvāti attho.</p>



<p class="subhead">2. Sativinayakathā</p>



<p class="bodytext"><a name="para195"></a><span class="paranum">195</span>. Parammukhaṃ vineti vināsetīti <span class="bld">vinayo,</span> parammukhaṃ vineti vināseti anenāti vā <span class="bld">vinayo,</span> vinayakammaṃ. Saṅghadhammavinayapuggalasammukhānaṃ dātabbo vinayo <span class="bld">sammukhāvinayo. Pañcimānī</span>ti ettha pañcannaṃ sarūpaṃ dassento āha ‘‘suddhassā’’tiādi. Anuvaditassa dānanti sambandho. <span class="bld">Etānī</span>ti pañca aṅgāni. ‘‘Ekekaaṅgavasena na labbhantī’’ti iminā samudāyavākyanibbattibhāvato pañcaṅgavaseneva labbhantīti dasseti. <span class="bld">Desanāmattameveta</span>nti ‘‘pañcimānī’’ti etaṃ vacanaṃ desanāmattameva, na avayavavākyanibbattivacananti adhippāyo. <span class="bld">Dhamma</span>nti bhūtaṃ. <span class="bld">Etthā</span>ti ‘‘pañcimāni bhikkhave’’tiādivacane. <span class="bld">Tattha cā</span>ti ‘‘pañcimāni bhikkhave’’tiādivacane ca. <span class="bld">Anuvadantī</span>ti ettha anuddhaṃsanena vadantīti dassento āha ‘‘codentī’’ti. Ayaṃ pana sativinayo dātabboti sambandho. <span class="bld">Anāgāminopī</span>ti pisaddo sambhāvane, sakadāgāmiādike pana kā nāma kathāti dasseti. <span class="bld">So ca kho</span>ti sativinayo ca. <span class="bld">Codiyamāneyevā</span>ti codiyamānasseva, ayameva vā pāṭho. <span class="bld">Tasmi</span>nti sativinayasmiṃ dinneti sambandho. Acoditattā <a name="M0.0439"></a> kathā na rūhatīti āha ‘‘codentopī’’tiādi. <span class="bld">Āpajjatī</span>ti codako āpajjati. Codanādiasāruppe vineti vināsetīti <span class="bld">vinayo,</span> vineti vināseti anenāti vā <span class="bld">vinayo,</span> vinayakammaṃ. Sativepullapattassa dātabbo vinayo <span class="bld">sativinayo</span>.</p>



<p class="subhead">3. Amūḷhavinayakathā</p>



<p class="bodytext"><a name="para196"></a><span class="paranum">196</span>. <span class="bld">Bhāsitaparikanta</span>nti <a name="V2.0091"></a> ettha bhāsitaparikantasaddānaṃ karaṇāpekkhattā visuṃ karaṇaṃ dassento āha ‘‘vācāya bhāsitaṃ, kāyena parikanta’’nti. ‘‘Parikkametvā kata’’nti iminā parikamatīti <span class="bld">parikantaṃ,</span> parikantaṃ hutvā kataṃ <span class="bld">parikanta</span>nti vacanatthaṃ dasseti. <span class="bld">Parikkametvā</span>ti atikkamitvā. <span class="bld">Saratāyasmā</span>ti ettha ukāralopasandhiṃ dassento āha ‘‘saratu āyasmā’’ti. ‘‘Evarūpiyā āpattiyā’’ti iminā <span class="bld">āpajjitā</span>ti ettha tupaccayayogabhāvato kammatthachaṭṭhiyāpi sambhavabhāvaṃ dasseti. Tupaccayayoge kammatthachaṭṭhī aniccaṃ hoti, tasmā pāḷiyaṃ ‘‘evarūpiyā āpattiyā’’ti kammatthachaṭṭhībhāvena avatvā ‘‘evarūpiṃ āpatti’’nti kammatthadutiyābhāvena vuttanti daṭṭhabbaṃ. <span class="bld">Tassā</span>ti ‘‘āpajjitvā’’ti pāṭhassa. ‘‘Paṭhamaṃ pacchā’’ti padehi adhippāyatthaṃ dasseti. Codakassa kathaṃ vineti vināsetīti <span class="bld">vinayo,</span> codakassa kathaṃ vineti vināseti anenāti vā <span class="bld">vinayo</span>. Paṭhamaṃ mūḷhabhāvaṃ upagantvā pacchā amūḷhassa dātabbo vinayo <span class="bld">amūḷhavinayo</span>.</p>



<p class="subhead">4. Paṭiññātakaraṇakathā</p>



<p class="bodytext"><a name="para200"></a><span class="paranum">200</span>. Paṭijāniyate, paṭijānanaṃ vā <span class="bld">paṭiññā,</span> tāya kāretabbaṃ.</p>



<p class="subhead">5. Yebhuyyasikākathā</p>



<p class="bodytext"><a name="para202"></a><span class="paranum">202</span>. <span class="bld">Yebhuyyasikā</span>ti ettha yebhuyyena pavattā yebhuyyasikā, dhammavādīnaṃ yebhuyyatāsampādikā kiriyāti dassento āha ‘‘yassā kiriyāyā’’tiādi. Tattha <span class="bld">yassā kiriyāyā</span>ti yassā yebhuyyatāsampādikāya kiriyāya. <span class="bld">Esā</span>ti yebhuyyatāsampādikā kiriyā.</p>



<p class="bodytext"><a name="para204"></a><span class="paranum">204</span>. <span class="bld">Oramattaka</span>nti <a name="M0.0440"></a> ettha orasaddo ca mattasaddo ca samūhaṃ katvā parittavācako appamattavācakoti āha ‘‘parittaṃ appamattaka’’nti. ‘‘Bhaṇḍanamattamevā’’ti iminā na mahantaṃ vivādādhikaraṇaṃ hotīti dasseti<a name="V2.0092"></a>. <span class="bld">Na ca gatigata</span>nti ettha cirakālabhāvaṃ na ca gatanti dassento āha ‘‘dve tayo…pe… avinicchita’’nti. <span class="bld">Tattha tatthevā</span>ti tasmiṃ tasmiṃ vivādādhikaraṇajātaāvāse eva, na ca saritasāritapadānaṃ suddhakāritakiriyabhāvaṃ dassento āha ‘‘sayaṃ saritaṃ vā aññehi sāritaṃ vā na hotī’’ti. <span class="bld">Tehi bhikkhūhī</span>ti vivādakārakehi bhikkhūhi. ‘‘Salākaṃ gāhento’’ti iminā ‘‘jānātī’’ti padassa kattāraṃ dasseti. <span class="bld">Iminā nīhārenā</span>ti iminā kāraṇena. <span class="bld">Api nāmā</span>ti iminā <span class="bld">appevanāma</span>saddo apināmapariyāyoti dasseti. <span class="bld">Assū</span>ti bhaveyyuṃ. Iminā ‘‘pāḷiyaṃ adhammavādī bahutarā bhaveyyuṃ, appeva nāma sādhū’’ti yojanānayaṃ dasseti. ‘‘Ayamassa ajjhāsayo hotī’’ti iminā pāṭhasesaṃ dasseti. <span class="bld">Assā</span>ti salākagāhassa. <span class="bld">Dvīsupī</span>ti ‘‘jānāti saṅgho bhijjissatī’’ti ca ‘‘appeva nāma saṅgho bhijjeyyā’’ti ca dvīsupi padesu.</p>



<p class="bodytext"><span class="bld">‘‘Adhammena gaṇhantī’’</span>ti ettha ‘‘gaṇhantī’’ti kiriyāpadassa adhammavādino eva kattā nāmāti āha ‘‘adhammavādino’’ti. ‘‘Dve dhammavādino’’ti iminā ‘‘vaggā gaṇhantī’’ti ettha ‘‘gaṇhantī’’ti kiriyāpadassa dhammavādino eva kattā nāmāti dasseti. <span class="bld">Na ca yathādiṭṭhiyā gaṇhantī</span>ti ettha dhammavādino hutvā dhammavādisalākaṃ aggahetvā adhammavādisalākassa gahaṇaṃ na ca yathādiṭṭhiyā gaṇhanti nāmāti dassento āha ‘‘dhammavādino hutvā’’tiādi. <span class="bld">Paṭivattetvā</span>ti imamevatthaṃ paṭisedhetvā. ‘‘Parivattetvā’’tipi pāṭho, heṭṭhupariyāyaṃ katvāti attho. <span class="bld">Te</span>ti dhammavādino. <span class="bld">Etthā</span>ti samathakkhandhake.</p>



<p class="subhead">6. Tassapāpiyasikākathā</p>



<p class="bodytext"><a name="para207"></a><span class="paranum">207</span>. <span class="bld">Asucī</span>ti ettha natthi sucīni kāyavacīkammāni etassāti asucīti vacanatthaṃ dassento āha ‘‘asucīhi kāyavacīkammehi samannāgato’’ti<a name="M0.0441"></a>. Eseva nayo <span class="bld">alajjī</span>ti etthāpi. <span class="bld">Sānuvādo</span>ti ettha anuvādaupavādasaddānaṃ pariyāyattā vuttaṃ ‘‘saupavādo’’ti. <span class="bld">Iti pañcā</span>ti imāni pañca aṅgāni. <span class="bld">Etthā</span>ti tassapāpiyasikakamme. <span class="bld">Ida</span>nti kammaṃ vuccatīti sambandho. <span class="bld">Hī</span>ti vitthāro. Yo puggalo pāpiyoti yojanā. <span class="bld">Pāpussannatāyā</span>ti lāmakussannatāya. Iminā ayañca pāpo ayañca pāpo, ayamimesaṃ visesena pāpoti <span class="bld">pāpiyo</span>ti ca pāpānaṃ atisayena pāpoti <span class="bld">pāpiyo</span>ti ca vacanattho dassito. <span class="bld">Tassā</span>ti puggalassa. Iminā tassa pāpiyassa kattabbaṃ <span class="bld">tassapāpiyasikaṃ,</span> tameva kammaṃ <span class="bld">tassapāpiyasikakamma</span>nti vacanatthaṃ dasseti. Kesuci potthakesu yakāre dvebhāvo atthi, so ayuttoyeva. ‘‘Yebhuyyasikā’’ti ettha yakāre dvebhāvassa dassanato etthāpi dvebhāvo yutto bhaveyyāti likhantīti daṭṭhabbaṃ.</p>



<p class="subhead">7. Tiṇavatthārakādikathā</p>



<p class="bodytext"><a name="para212"></a><span class="paranum">212</span>. <span class="bld">Kakkhaḷatāya vāḷatāyā</span>ti ettha kakkhaḷassa bhāvo kakkhaḷatā, vāḷassa bhāvo vāḷatāti <a name="V2.0093"></a> vacanatthaṃ dassento āha ‘‘kakkhaḷabhāvāya ceva vāḷabhāvāya cā’’ti. Iminā tāpaccayassa samūhatthañca svatthañca paṭikkhipati. ‘‘Kakkhaḷatāya vāḷatāyā’’ti byañjanatoyeva nānaṃ, na atthato. <span class="bld">Bhedāyā</span>ti ettha aññassa bhedaṃ paṭikkhipanto āha ‘‘saṅghabhedāyā’’ti. <span class="bld">Gilānepī</span>ti pisaddo aññe pana kā kathāti dasseti. <span class="bld">Tatthevā</span>ti adhikaraṇavūpasamaṭṭhāneyeva. ‘‘Ekato’’ti iminā <span class="bld">ekajjha</span>nti padassa ‘‘ekato’’ti padena samānataṃ dasseti, ekasaddato jjhapaccayo ca topaccayo ca viseso, ‘‘tiṇavatthārakasadisattā’’ti iminā sadisūpacāraṃ dasseti. Tiṇehi avattharitabbanti <span class="bld">tiṇavatthāraṃ,</span> gūthamuttaṃ, tiṇavatthāramiva <span class="bld">tiṇavatthārakaṃ</span>. Ettha adhikaraṇameva mukhyato labbhati, samatho pana phalūpacārato, sadisatthe kapaccayo. Tamevatthaṃ pākaṭaṃ karonto āha <span class="bld">‘‘yathā hī’’</span>tiādi. Ghaṭṭiyamānaṃ gūthaṃ vā muttaṃ vāti yojanā. ‘‘Ghaṭṭiyamāna’’nti padaṃ hetuantogadhavisesanaṃ, ‘‘bādhatī’’ti iminā <a name="M0.0442"></a> sambandhitabbaṃ. Suppaṭicchāditassa pana assa gūthamuttassāti yojanā. ‘‘Suppaṭicchāditassā’’ti padampi hetuantogadhavisesanameva, ‘‘na bādhatī’’ti iminā sambandhitabbaṃ. Yaṃ adhikaraṇaṃ saṃvattatīti sambandho. <span class="bld">Mūlānumūla</span>nti mūlañca anumūlañca mūlānumūlaṃ. <span class="bld">Ta</span>nti adhikaraṇaṃ. <span class="bld">Iminā kammenā</span>ti tiṇavatthārakakammena. Gūthaṃ tiṇehi paṭicchannaṃ suvūpasantaṃ hoti viya tiṇavatthārakena paṭicchannaṃ suvūpasantaṃ hotīti yojanā. <span class="bld">Itī</span>ti tasmā.</p>



<p class="bodytext"><a name="para213"></a><span class="paranum">213</span>. <span class="bld">Thullavajja</span>nti ettha thullaccayassāpi thullavajjattā idha pārājikasaṅghādisesamevādhippetanti āha ‘‘pārājikañceva saṅghādisesañcā’’ti. <span class="bld">Gihipaṭisaṃyutta</span>nti ettha gihīnaṃ paṭisaṃyuttaṃ gihipaṭisaṃyuttanti vacanatthaṃ dassento āha ‘‘gihīna’’ntiādi. ‘‘Hīnenā’’ti padaṃ ‘‘khuṃsanavambhana’’ iti padeneva sambandhitabbaṃ. <span class="bld">Dhammikapaṭissavesū</span>ti nimittatthe bhummavacanaṃ.</p>



<p class="bodytext"><a name="para214"></a><span class="paranum">214</span>. Kammavācāpariyosāne vuṭṭhitā hontīti sambandho. <span class="bld">Tatthā</span>ti adhikaraṇavūpasamaṭṭhāne. <span class="bld">Aññāvihitāpī</span>ti adhikaraṇavinicchayato aññasmiṃ ṭhāne cittaṃ āvihitāpi ṭhapitāpi. <span class="bld">Upasampadamaṇḍalato</span>ti upasampadasīmabimbato, <span class="bld">ye panā</span>ti bhikkhū pana, diṭṭhāvikammaṃ karontīti vā anāgatāti vā nisinnāti vā sambandho. <span class="bld">Tehi vā</span>ti adhikaraṇaṃ vinicchinantehi bhikkhūhi vā. <span class="bld">Tatthā</span>ti adhikaraṇavinicchitaṭṭhānaṃ. <span class="bld">Chandaṃ datvā</span>ti chandaṃ saṅghassa datvā. <span class="bld">Pariveṇādīsū</span>tiādisaddena āvāsādayo saṅgaṇhāti. <span class="bld">Te</span>ti bhikkhū.</p>



<p class="subhead">8. Adhikaraṇakathā</p>



<p class="bodytext"><a name="para215"></a><span class="paranum">215</span>. <span class="bld">Vipaccatāyā</span>ti <a name="V2.0094"></a> ettha vikārabhāvena patati pavattatīti <span class="bld">vipaccaṃ,</span> cittadukkhaṃ, tadeva <span class="bld">vipaccatā,</span> tadatthāyāti dassento āha ‘‘cittadukkhattha’’nti. ‘‘Pharusavacana’’nti iminā <span class="bld">vohāra</span> saddo vacanapariyāyoti dasseti. <span class="bld">Yo tatthā</span>ti ettha tasaddassa visayaṃ dassento āha ‘‘tesu anuvadantesū’’ti. Yo upavādoti yojanā. ‘‘Anuvadanā’’ti <a name="M0.0443"></a> etaṃ padanti yojanā. <span class="bld">Ākāradassana</span>nti anuvadanassa ākāradassanaṃ, dassanahetu vā. ‘‘Punappuna’’nti iminā <span class="bld">anusampavaṅkatā</span>ti ettha anusaddassa na upacchinnatthaṃ dasseti. <span class="bld">Tatthevā</span>ti anuvadane eva. <span class="bld">Sampavaṅkatā</span>ti sammā pakārena ninnaponapabbhāratā. <span class="bld">Abbhussahanatā</span>ti ettha atirekaṃ ussāhanatāti dassento āha ‘‘kasmā’’tiādi. <span class="bld">Anubalappadāna</span>nti ettha punappunaṃ balassa padānanti dassento āha ‘‘purimavacanassā’’tiādi.</p>



<p class="bodytext"><span class="bld">Kiccayatā</span>ti ettha ‘‘mā paṇḍiccaya’’ntiādīsu (jā. 2.22.1) viya byañjanavaḍḍhanavasena yakārāgamoti āha ‘‘kiccameva kiccaya’’nti. ‘‘Ubhayaṃpetaṃ saṅghasseva adhivacana’’nti iminā kiccakaraṇīyasaddo kattuvācakoti dasseti, saṅgho hi karotīti vacanatthena <span class="bld">kicco</span>ti ca <span class="bld">karaṇīyo</span>ti ca vuccati. Tassa bhāvo, <span class="bld">kiccayatā karaṇīyatā</span>ti vutte saṅghakammaṃyeva labbhati. Tena vuttaṃ ‘‘ubhayaṃpetaṃ saṅghakammasseva adhivacana’’nti. Yadi kammavācako bhaveyya, ‘‘kattabbanti kiccaṃ, karaṇīya’’nti vutteyeva saṅghakammassa labhanato tāpaccayo svattho bhaveyya. Evañhi sati kiccayassa bhāvo <span class="bld">kiccayatā</span> karaṇīyassa bhāvo <span class="bld">karaṇīyatā</span>ti vacanattho na kattabbo bhaveyya, kato ca, tasmā na kammavācakoti daṭṭhabbaṃ. <span class="bld">Tassevā</span>ti saṅghakammasseva. <span class="bld">Tatthā</span>ti apalokanādīsu catūsu kammesu. <span class="bld">Sīmaṭṭhakasaṅgha</span>nti ‘‘upacārasīmādīsu ṭhitaṃ saṅghaṃ. <span class="bld">Sodhetvā</span>ti ettha sodhanaṃ nāma sīmaṭṭhakasaṅghassa hatthapāsanayanaṃ, chandārahānaṃ chandassa āharaṇaṃ, sīmato bahikaraṇaṃ. Tamevatthaṃ ekadesato dassetuṃ vuttaṃ ‘‘chandārahānaṃ chandaṃ āharitvā’’ti. Apaloketi āpucchati anenāti <span class="bld">apalokanaṃ,</span> taṃyeva kammaṃ <span class="bld">apalokanakammaṃ. Vuttanayenevā</span>ti ‘‘sīmaṭṭhakasaṅghaṃ sodhetvā’’tiādinā vuttanayeneva. ‘‘Suṇātu me’’tiādinā saṅghagaṇapuggale ñāpeti etāyāti <span class="bld">ñatti,</span> sāyeva kammaṃ <span class="bld">ñattikammaṃ,</span> ñattiyeva dutiyaṃ <span class="bld">ñattidutiyaṃ,</span> tameva kammaṃ <span class="bld">ñattidutiyakammaṃ</span>. Ettha kiñcāpi ñatti paṭhamaṃ ṭhapitā, kammavācāyeva dutiyā <a name="M0.0444"></a> hoti, ‘‘phassapañcamā’’tiādīsu (dhātu. 316) viya pana paṭilomavasena vohāraṃ katvā ‘‘ñattidutiyā’’ti vuttaṃ. <span class="bld">Phassapañcamā</span>ti ettha kiñcāpi dhammasaṅgaṇiyaṃ (dha. sa. 1 ādayo) ‘‘phasso hoti, vedanā hoti, saññā hoti, cetanā hoti<a name="V2.0095"></a>, cittaṃ hotī’’ti phassaṃ paṭhamaṃ vuttaṃ, paṭilomavasena pana vohāraṃ katvā ‘‘phassapañcamā’’ti dhātukathāyaṃ vuttanti daṭṭhabbaṃ. Eseva nayo ñatti catutthakammepi. <span class="bld">Ekāya ca anusāvanāyā</span>ti ñattito anupacchā sāvetabbāti <span class="bld">anusāvanā,</span> tāya, <span class="bld">tīhi ca anusāvanāhī</span>ti ñattitoanu pacchā, punappunaṃ vā tikkhattuṃ sāvetabbāti <span class="bld">anusāvanā,</span> tāhi. <span class="bld">Tatthā</span>ti catūsu kammesu.</p>



<p class="bodytext"><span class="bld">Apaloketvāvā</span>ti ettha evaphalaṃ dassento āha ‘‘ñattikammādivasena na kātabba’’nti. <span class="bld">Ñattikammampī</span>ti pisaddena na kevalaṃ apalokanakammameva, atha kho ñattikammampīti dasseti. <span class="bld">Ñattidutiyakammaṃ panā</span>ti ettha panasaddo visesatthajotako, pakkhantarajotako vā. <span class="bld">Tatthā</span>ti dvīsu kammesu. <span class="bld">Garukānī</span>ti alahukāni. <span class="bld">Avasesānī</span>ti chahi kammehi avasesāni, evarūpāni lahukakammānīti sambandho. ‘‘Avasesā’’tipi pāṭho, sammutiyoti sambandho. <span class="bld">Apaloketvāpī</span>ti pisaddo ñattidutiyakammavācaṃ sāvetvāpīti sampiṇḍeti. Aññatthāpohanaṃ dassento āha ‘‘ñattikammañatticatutthakammavasena pana na kātabbamevā’’ti. Ñatticatutthakammaṃ kātabbanti sambandho. <span class="bld">Etthā</span>ti samathakkhandhake.</p>



<p class="bodytext">Vitthārato pana āgatoyevāti sambandho. <span class="bld">Etesa</span>nti catunnaṃ kammānaṃ. Yaṃ pana atthajātaṃ anuttānanti sambandho. <span class="bld">Tatthā</span>ti catūsu kammesu. <span class="bld">Ta</span>nti atthajātaṃ. <span class="bld">Eva</span>nti evaṃ kammavaggeyeva vaṇṇayamāne. <span class="bld">Hī</span>ti laddhaguṇajotako. <span class="bld">Suviññeyyā</span>ti sukhena viññātabbā.</p>



<p class="bodytext"><a name="para216"></a><span class="paranum">216</span>. <span class="bld">Pāḷivasenevā</span>ti na aṭṭhakathāvasenāti adhippāyo.</p>



<p class="bodytext"><a name="para220"></a><span class="paranum">220</span>. <span class="bld">Yenā</span>ti cittuppādena. Iminā vivadanti anenāti <span class="bld">vivādo</span>ti vacanatthaṃ dasseti. <span class="bld">Samathehi cā</span>ti casaddo sampiṇḍanattho. Tena <a name="M0.0445"></a> na kevalaṃ vivādoyeva, atha kho adhikaraṇañcāti sampiṇḍeti, atha vā <span class="bld">samathehi cā</span>ti samathehi eva. Iminā samathehi adhikarīyati vūpasamīyatīti <span class="bld">adhikaraṇa</span>nti vacanatthaṃ dasseti. Vivādoyeva adhikaraṇaṃ <span class="bld">vivādādhikaraṇaṃ. Evamādinā nayenā</span>ti ādisaddena anuddhaṃsanena vadanti anena cittuppādenāti <span class="bld">anuvādo</span>tiādayo vacanatthe saṅgaṇhāti.</p>



<p class="bodytext"><a name="para222"></a><span class="paranum">222</span>. <span class="bld">Sandhāyabhāsitavasenā</span>ti lokavajjaṃ sandhāya bhāsitassa vacanassa vasena. Sandhāyabhāsitatthaṃ vitthārento āha ‘‘yasmiṃ hī’’tiādi. Tattha pathavikhaṇanādike yasmiṃ āpattādhikaraṇeti <a name="V2.0096"></a> yojanā. <span class="bld">Tasmi</span>nti kusalacittaṅge āpattādhikaraṇe. <span class="bld">Tasmā</span>ti yasmā na sakkā vattuṃ, tasmā. <span class="bld">Ida</span>nti ‘‘natthi āpattādhikaraṇaṃ kusala’’nti vacanaṃ, vuttanti sambandho. Sandhāya avuttaṃ dassetvā sandhāya vuttaṃ dassento āha ‘‘idaṃ pana sandhāya vutta’’nti. Tattha <span class="bld">idaṃ panā</span>ti kāraṇaṃ pana sandhāyāti sambandho. Yaṃ āpattādhikaraṇanti yojanā. ‘‘Lokavajja’’nti pade tulyādhikaraṇaṃ. Lokasmiṃ, lokehi vā vajjetabbanti <span class="bld">lokavajjaṃ. Ta</span>nti āpattādhikaraṇaṃ. <span class="bld">Tatthā</span>ti āpattādhikaraṇe. <span class="bld">Vikappo</span>ti vividhā kappanaṃ, vividhatakko vā. <span class="bld">Yaṃ panā</span>ti āpattādhikaraṇaṃ pana. ‘‘Paṇṇattivajja’’nti pade tulyādhikaraṇaṃ. Bhagavato paññattiyā hetubhūtāya vajjetabbanti <span class="bld">paṇṇattivajjaṃ. Ta</span>nti āpattādhikaraṇaṃ, akusalaṃ hotīti sambandho. <span class="bld">Kiñcī</span>ti appamattakaṃ, āpattānāpattiṃ ajānantassa āpajjanatoti sambandho. <span class="bld">Tasmā</span>ti yasmā abyākataṃ hoti, tasmā. <span class="bld">Tatthā</span>ti paṇṇattivajjabhūte āpattādhikaraṇe. ‘‘Āpattādhikaraṇaṃ…pe… kusala’’nti idaṃ vacanaṃ vuttanti yojanā.</p>



<p class="bodytext">Yadi kusalacitto āpajjati, atha nanu āpattādhikaraṇaṃ kulalanti vattabbo bhaveyyāti āha ‘‘sace panā’’tiādi. <span class="bld">Yanti</span> āpattādhikaraṇaṃ. ‘‘Idaṃ vuccati…pe… kusala’’nti vadeyya saceti yojanā. Eḷakalomañca padasodhammañca eḷakalomapadasodhammāni, tāni ādīni yesaṃ tānīti <span class="bld">eḷakalomapadasodhammādīni,</span> tāni samuṭṭhānāni yāsanti <a name="M0.0446"></a> <span class="bld">eḷakalomapadasodhammādisamuṭṭhānā,</span> tāsaṃ āpattīnampīti sambandho. <span class="bld">Tatthā</span>ti eḷakalomapadasodhammādisamuṭṭhānāsu āpattīsu. <span class="bld">Āpattiyā aṅga</span>nti āpattiyā kāraṇaṃ. Evaṃ āpattiyā anaṅgaṃ dassetvā tassāyeva aṅgaṃ dassento āha ‘‘kāyavacīviññattivasena panā’’tiādi. Tattha <span class="bld">calitappavattāna</span>nti calitena hetubhūtena pavattānaṃ. Atha vā calito ca kāyo, pavattā ca vācāti <span class="bld">calitappavattā,</span> tāsaṃ calitappavattānaṃ kāyavācānaṃ. <span class="bld">Tañcā</span>ti kāyavācānaṃ aññatarañca. <span class="bld">Abyākata</span>nti ettha itisaddo parisamāpanattho.</p>



<p class="bodytext">Ayamattho evaṃ veditabboti yojanā. <span class="bld">Tenā</span>ti cittena. ‘‘Idaṃ…pe… saddhi’’nti iminā <span class="bld">sañjānanto</span>ti ettha saṃsaddassa sundaratthaṃ saha ākārena dasseti. ‘‘Vītikkama…pe… kappetvā’’ti iminā <span class="bld">ceccā</span>ti padassa atthaṃ saha visesanena dasseti. ‘‘Upakkamavasena…pe… pesetvā’’ti iminā <span class="bld">abhivitaritvā</span>ti padassa atthaṃ dasseti. Pāḷiyaṃ yaṃsaddovītikkamavisayoti āha ‘‘yaṃ āpattādhikaraṇaṃ vītikkama’’nti. ‘‘Āpajjatī’’ti iminā pāṭhasesaṃ dasseti. Evaṃ vītikkamato tassa bhikkhunoti yojanā.</p>



<p class="bodytext"><span class="bld">Abyākatavārepī</span>ti <a name="V2.0097"></a> pisaddo akusalavāraṃ apekkhati. <span class="bld">Tassā</span>ti cittassa. <span class="bld">Ajānanto</span>tiādīnaṃ padānamattho akusalavāre vuttapaṭipakkhavasena veditabbo. Yaṃ āpattādhikaraṇantiādīnaṃ padānamattho akusalavārena sadisoyeva.</p>



<p class="bodytext"><a name="para224"></a><span class="paranum">224</span>. <span class="bld">Ayaṃ vivādo no adhikaraṇa</span>ntiādīsu evamattho veditabboti sambandho.</p>



<p class="subhead">9. Adhikaraṇavūpasamanasamathakathā</p>



<p class="bodytext"><a name="para228"></a><span class="paranum">228</span>. <span class="bld">Catuvaggakaraṇe kamme</span>ti sīmasammutiādikamme. <span class="bld">Pañcavaggakaraṇe</span>ti paccantimesu janapadesu upasampadādikamme. <span class="bld">Dasavaggakaraṇe</span>ti majjhimesu janapadesu upasampadakamme. <span class="bld">Vīsativaggakaraṇe</span>ti abbhānakamme. <span class="bld">Kammappattā</span>ti kammassa pattā yuttā anurūpā.</p>



<p class="bodytext"><a name="para230"></a><span class="paranum">230</span>. <span class="bld">Sampaṭicchitabba</span>nti <a name="M0.0447"></a> paṭiggaṇhitabbaṃ. Sampaṭicchitvā ca pana atikkāmetabbanti sambandho. <span class="bld">Bhaṇḍaka</span>nti cīvarādibhaṇḍakaṃ. <span class="bld">Mānaniggahatthāyā</span>ti bhaṇḍanajātānaṃ mānassa niggahatthāya. <span class="bld">Katipāha</span>nti katipayāhaṃ, dvīhatīhanti attho.</p>



<p class="bodytext"><a name="para231"></a><span class="paranum">231</span>. <span class="bld">Anantāni ceva bhassānī</span>ti ettha anantasaddo aparimāṇasaddena atthato ekoti āha ‘‘aparimāṇānī’’ti. ‘‘Vacanānī’’ti iminā <span class="bld">bhassa</span>saddo vacanapariyāyoti dasseti. <span class="bld">Ubbāhikāya sammanitabbo</span>ti kena sammanitabboti āha ‘‘apaloketvā vā’’tiādi. Iminā apalokanakammena vā ñattidutiyakammena vā sammanitabboti dasseti. Anantāni bhassāni dhammakathikaṃ uddharitvā bāhati paṭisedheti imāya sammutiyāti <span class="bld">ubbāhikā,</span> tāya. Evaṃ sammatehi pana bhikkhūhi vinicchitabbanti sambandho. Visuṃ nisīditvā tassāyeva parisāya nisīditvā vāti yojanā. <span class="bld">Aññehī</span>ti sammatabhikkhūhi aññehi.</p>



<p class="bodytext"><a name="para233"></a><span class="paranum">233</span>. <span class="bld">Tatrassā</span>ti ettha tatra assāti padavibhāgaṃ katvā tasaddo parisavisayo pasiddhavisayo, assasaddo ākhyātikoti āha ‘‘tassaṃ parisati bhaveyyā’’ti. ‘‘Neva suttaṃ āgata’’nti sāmaññato vuttepi ‘‘no suttavibhaṅgo’’ti vakkhamānattā mātikaṃ sandhāya vuttanti āha ‘‘na mātikā āgatā’’ti. <span class="bld">Vinayopī</span>ti khandhakavinayopi. Pisaddena suttavibhaṅgaṃ apekkhati. <span class="bld">Byañjanacchāyāyā</span>ti ettha <span class="bld">chāyā</span>saddo paṭibimbe ca pabhāya ca hotīti āha ‘‘byañjanamattamevā’’ti, byañjanapaṭibimbikabyañjanapabhāvantabhūtaṃ atthaṃ aggahetvā byañjanapaṭibimbabyañjanapabhāmattameva <a name="V2.0098"></a> gahetvāti adhippāyo. ‘‘Paṭisedhetī’’ti iminā <span class="bld">paṭibāha</span>saddo paṭisedhatthoyeva, na maddanatthoti dasseti. Paṭibāhanākāraṃ dassento āha ‘‘jātarūparajatakhettavatthupaṭiggahaṇādīsū’’tiādi. <span class="bld">Ki</span>nti kena kāraṇena, kasmā kāraṇā vā. <span class="bld">Ime</span>ti jātarūpādipaṭiggāhake bhikkhū. <span class="bld">Kārethā</span>ti tumhe <a name="M0.0448"></a> kāreyyātha. Eyyāthassa hi ethādeso. Pucchāyaṃ sattamīvibhatti hoti. <span class="bld">Sutte</span>ti suttantapiṭake. Aparo dhammakathiko vadatīti sambandho. <span class="bld">Imesa</span>nti olambetvā nivāsentānaṃ. <span class="bld">Etthā</span>ti olambetvā nivāsane.</p>



<p class="bodytext"><a name="para234"></a><span class="paranum">234</span>. <span class="bld">Bahutarā bhikkhū</span>ti ettha dviguṇatiguṇādinā adhikā eva bahutarā nāmāti āha ‘‘ekenapi adhikā bahutarāvā’’ti. ‘‘Ko pana vādo’’tiādinā ‘‘ekenapī’’ti ettha pisaddassa garahatthaṃ dasseti.</p>



<p class="subhead">Tividhasalākaggāhakathā</p>



<p class="bodytext"><a name="para235"></a><span class="paranum">235</span>. <span class="bld">Saññattiyā</span>ti ettha saññāpanaṃ saññatti, tadatthāyāti dassento āha ‘‘saññāpanatthāyā’’ti. Gūhitabboti <span class="bld">gūḷho,</span> soyeva <span class="bld">gūḷhako,</span> salākaggāho kātabboti sambandho. Vivaritabboti <span class="bld">vivaṭo,</span> soyeva <span class="bld">vivaṭako</span>. Sassa attano kaṇṇasamīpe jappīyati kathīyatīti <span class="bld">sakaṇṇajappo,</span> soyeva <span class="bld">sakaṇṇajappako</span>. ‘‘Nimittasaññaṃ āropetvā’’ti iminā <span class="bld">vaṇṇāvaṇṇāyo katvā</span>ti ettha vaṇṇasaddo saṇṭhānavācakoti dasseti. Susaṇṭhānadusaṇṭhānā salākāyo katvāti attho. <span class="bld">Tato</span>ti visabhāgakaraṇato paraṃ gahetabboti sambandho. Sabbāpi tā salākāyoti yojanā. <span class="bld">Katvā</span>ti pakkhipanaṃ katvā. <span class="bld">Vuttanayenā</span>ti ‘‘alajjussannāyā’’tiādinā vuttanayena. ‘‘Yāvatatiya’’nti iminā <span class="bld">paccukkaḍḍhitabba</span>nti ettha punappunaṃ uddhaṃ kaḍḍhitabbanti atthaṃ dasseti. <span class="bld">Atirekajāte</span>ti adhammavādīhi atirekato jāte satīti sambandho. <span class="bld">Yāvatatiyampī</span>ti pisaddo tato ūne ekadvevāre pana kā nāma kathāti dasseti.</p>



<p class="bodytext">Sakaṇṇajappake pana evaṃ vinicchayo veditabboti yojanā. Sace saṅghatthero gaṇhātīti sambandho. <span class="bld">So</span>ti saṅghatthero. <span class="bld">Vayoanuppattā</span>ti pacchimavayaṃ anuppattā. <span class="bld">Eta</span>nti adhammavādisalākaṃ. <span class="bld">Assā</span>ti <a name="M0.0449"></a> saṅghattherassa. <span class="bld">Itarā salākā</span>ti adhammavādisalākāhi aññā dhammavādisalākā. <span class="bld">So</span>ti saṅghatthero. <span class="bld">Ta</span>nti dhammavādisalākaṃ. <span class="bld">Tato</span>ti neva avabujjhanakāraṇā. <span class="bld">Vuttanayamevā</span>ti gūḷhake vuttanayameva. Vivaṭo attho imassāti <span class="bld">vivaṭattho</span>.</p>



<p class="subhead">Tassapāpiyasikāvinayakathā</p>



<p class="bodytext"><a name="para238"></a><span class="paranum">238</span>. <span class="bld">Pārājikasāmantaṃ</span> <a name="V2.0099"></a> <span class="bld">nāmā</span>ti pārājikassa āsannaṃ nāma. <span class="bld">Adinnādānādīsū</span>ti ādisaddena manussaviggaha uttarimanussadhammapārājike saṅgaṇhāti. <span class="bld">Nibbeṭhayamāna</span>nti veṭhanarahitaṃ, tamenaṃ bhikkhunti sambandho. Iminā <span class="bld">nibbeṭhenta</span>nti ettha antasaddo mānasaddapariyāyoti dasseti. <span class="bld">Ativeṭhetī</span>ti ettha kehi ativeṭhetīti āha ‘‘iṅghāyasmātiādivacanehī’’ti. <span class="bld">Tenā</span>ti codakena. <span class="bld">Ma</span>nti mamaṃ. <span class="bld">Āhā</span>ti cuditako āha. <span class="bld">Etassā</span>ti avajānanapaṭijānanādikārakassa pāpiyassa puggalassa. <span class="bld">Sīlavā bhavissatī</span>ti pāpiyo puggalo sace sīlavā bhavissati. <span class="bld">Paṭippassaddhi</span>nti pāpiyabhāvato paṭippassambhanaṃ. <span class="bld">No ce</span>ti sīlavā no bhavissati ce. <span class="bld">Tathā nāsito</span>ti tena tassa pāpiyasikakammakaraṇena nāsaṃ gato bhavissati. <span class="bld">Sabbatthā</span>ti sabbasmiṃ samathakkhandhake.</p>



<p class="centered">Iti samathakkhandhakavaṇṇanāya yojanā samattā.</p>



<p class="title">5. Khuddakavatthukkhandhakaṃ</p>



<p class="subhead">Khuddakavatthukathā</p>



<p class="bodytext"><a name="para243"></a><span class="paranum">243</span>. Khuddakavatthukkhandhake <span class="bld">muṭṭhikamallā</span>ti muṭṭhikena mathanti aññamaññaṃ hiṃsantīti muṭṭhikamallā. Iminā pāḷiyaṃ padassa heṭṭhupariyaṃ dasseti. <span class="bld">Gāmamudavā</span>ti ettha chavirāgamaṇḍanānuyuttena mudo modanaṃ etesamatthīti <span class="bld">mudavā,</span> gāme vasantā mudavā <span class="bld">gāmamudavā</span>ti dassento āha ‘‘chavirāgamaṇḍanānuyuttā nāgarikamanussā’’ti. ‘‘Vaṇṇavā ahesu’’ntiādīsu <a name="M0.0450"></a> (pārā. 193; pāci. 67) viya vacanaṃ daṭṭhabbaṃ. <span class="bld">Thambhe</span>ti ettha na yattha katthaci thambho hoti, atha kho nhānatitthe nikhaṇitvā ṭhapitathambhoyevāti āha ‘‘nhānatitthe nikhaṇitvā ṭhapitatthambhe’’ti.</p>



<p class="bodytext"><span class="bld">Iṭṭhakāsilādārukuṭṭāna</span>nti iṭṭhakākuṭṭasilākuṭṭadārukuṭṭānaṃ. <span class="bld">Aṭṭhapadākārenā</span>ti aṭṭhapadaphalakākārena. <span class="bld">Rājiyo</span>ti lekhāyo. <span class="bld">Tatthā</span>ti aṭṭāne, ākiritvāti sambandho. <span class="bld">Gandhabbahatthako</span>ti <a name="V2.0100"></a> gandhabbānaṃ vīṇāhattho viyāti gandhabbahatthako. Dārūhi katattā vuttaṃ ‘‘dārumayahatthenā’’ti. <span class="bld">Tenā</span>ti gandhabbahatthena, gahetvāti sambandho. <span class="bld">Kuruvindakapāsāṇacuṇṇānī</span>ti evaṃnāmakassa pāsāṇassa cuṇṇāni. <span class="bld">Ta</span>nti kataguḷikakalāpakaṃ, gahetvāti sambandho. <span class="bld">Viggayhā</span>ti aññamaññassa sarīre daḷhaṃ gahetvāti dassento āha ‘‘aññamaññaṃ sarīrena sarīra’’nti. <span class="bld">Makaradantake</span>ti makaranāmakassa macchassa dantasadise dante. <span class="bld">Mallakamūlasaṇṭhānenā</span>ti kheḷapaṭiggahapādasaṇṭhānena. <span class="bld">Gilānassāpī</span>ti pisaddo agilānassa pagevāti dasseti.</p>



<p class="bodytext"><a name="para244"></a><span class="paranum">244</span>. <span class="bld">Dante</span>ti makaradante. Akataṃ mallakaṃ <span class="bld">akatamallakaṃ. Kapālakhaṇḍaṃ vā</span>ti vāsaddo samuccayattho. Kāsaphullavirahitattā vatthavaṭṭi <span class="bld">ukkāsikā</span> nāma. Natthi kāsaṃ phullametissāti <span class="bld">ukkāsā,</span> sā eva <span class="bld">ukkāsikā. Yassa kassacī</span>ti gilānāgilānassa vā jarādubbalataruṇabalavassa vā. <span class="bld">Piṭṭhi</span>nti piṭṭhiyaṃ, ayameva vā pāṭho. Pāṇitalassa puthuṭṭhānaṃ <span class="bld">puthupāṇi,</span> tena kataṃ <span class="bld">puthupāṇikaṃ,</span> hatthaparikammaṃ, tena vuttaṃ ‘‘hatthaparikammaṃ vuccatī’’ti. <span class="bld">Sabbesa</span>nti nhāyantānaṃ vā anhāyantānaṃ vā sabbesaṃ.</p>



<p class="bodytext"><a name="para245"></a><span class="paranum">245</span>. <span class="bld">Kaṇṇato</span>ti kaṇṇacchiddato. Muttolambakādivallisadisattā <span class="bld">vallikā</span> nāma. <span class="bld">Palambakasutta</span>nti parimuñcitvā lambiyati anenāti palambakaṃ, tameva suttaṃ palambakasuttaṃ. <span class="bld">Valaya</span>nti niyuraṃ.</p>



<p class="bodytext"><a name="para246"></a><span class="paranum">246</span>. Dvīhi māsehi niyuttaṃ <span class="bld">dumāsikaṃ. Dve</span> aṅgulāni etassāti <span class="bld">duvaṅgulaṃ,</span> keso. <span class="bld">Ubhayenapī</span>ti dumāsikaduvaṅgulasaṅkhātena ubhayenapi<a name="M0.0451"></a>. Ayampi ukkaṭṭhaparicchedova vuttoti yojanā. <span class="bld">Tato</span>ti dumāsikaduvaṅgulato.</p>



<p class="bodytext"><span class="bld">Osaṇṭhentī</span>ti ettha olikhitvā samaṃ patiṭṭhāpentīti dassento āha ‘‘olikhitvā sannisīdāpentī’’ti. <span class="bld">Dantamayādīsū</span>ti ādisaddena aṭṭhimayādayo saṅgaṇhāti. <span class="bld">Hatthaphaṇenā</span>ti hatthasaṅkhātena phaṇena. <span class="bld">Cikkhallenā</span>ti cikkhallasadisena niyyāsena. <span class="bld">Udakatelenā</span>ti ettha udakañca telañcāti ca udakasaṅkhātena telenāti ca atthaṃ nivattento āha ‘‘udakamissakena telenā’’ti. Iminā udakena missakaṃ telaṃ <span class="bld">udakatela</span>nti vacanatthaṃ dasseti. <span class="bld">Uṭṭhalome</span>ti uṭṭhitalome. <span class="bld">Hatthaṃ temetvā</span>ti hatthaṃ udakatelena temetvā. <span class="bld">Uṇhābhitattarajokiṇṇasirānampī</span>ti uṇhena abhitatto ca rajehi okiṇṇasiro ca uṇhābhitattarajokiṇṇasirā, atha vā uṇhena abhitatto siro etesanti uṇhābhitattasirā, rajehi okiṇṇo siro etesanti rajokiṇṇasirā<a name="V2.0101"></a>, uṇhābhitattasirā ca rajokiṇṇasirā ca uṇhābhitattarajokiṇṇasirā, pubbapade uttarapadalopo, tesampi. <span class="bld">Allahatthenā</span>ti addahatthena, ayameva vā pāṭho.</p>



<p class="bodytext"><a name="para247"></a><span class="paranum">247</span>. Yesu kaṃsapattādīsu mukhanimittaṃ paññāyati, sabbāni tāni kaṃsapattādīnipīti yojanā. <span class="bld">Yattha katthacī</span>ti yasmiṃ kasmiṃci ādāse vā udakapatte vāti sambandho. <span class="bld">Sañchavi nu kho</span>ti sañjātā chavi nu kho, ahaṃ jiṇṇo amhi nu kho, noti yojanā.</p>



<p class="bodytext"><span class="bld">Mukhaṃ ālimpantī</span>ti ettha kehi ālimpantīti āha ‘‘vippasannachavirāgakarehi mukhalepanehī’’ti. ‘‘Manosilāyā’’ti iminā manosilā eva <span class="bld">manosilikā</span>ti dasseti. <span class="bld">Tānī</span>ti lañchanāni. <span class="bld">Haritālādīhipī</span>ti pisaddena na kevalaṃ manosilikāya eva, atha kho haritālādīhipīti dasseti.</p>



<p class="bodytext"><a name="para248"></a><span class="paranum">248</span>. <span class="bld">Na</span> <a name="M0.0452"></a> <span class="bld">bhikkhave naccaṃ vā</span>tiādīsu evaṃ vinicchayo veditabboti yojanā. <span class="bld">Niccāpentassa vā</span>ti parehi naccāpentassa vā. <span class="bld">Sādhugīta</span>nti sundaraṃ aniccatādipaṭisaṃyuttaṃ gītaṃ, sajjanānaṃ vā. Dantagītampi na vaṭṭatīti sambandho. <span class="bld">Ya</span>nti gītaṃ. <span class="bld">Pubbabhāge</span>ti gāyanato pubbabhāge. <span class="bld">Gāyāpentassāpī</span>ti parehi vā gāyāpentassāpi. <span class="bld">Yaṃ panā</span>ti kiriyāparāmasanaṃ. Yaṃ paharati, <span class="bld">tattha</span> paharaṇe anāpattīti yojanā. <span class="bld">Sabba</span>nti akhilaṃ naccagītavāditaṃ. <span class="bld">Passato</span>ti passantassa ca suṇantassa ca. Savanampi hi ekasesena vā sāmaññaniddesena vā passaneneva saṅgahitaṃ. <span class="bld">Vihārato</span>ti anaccaagītaavāditaṭṭhānavihārato. <span class="bld">Vihāra</span>nti naccagītavāditaṭṭhānavihāraṃ. <span class="bld">Asanasālāyā</span>ti gāme ṭhitāya asanasālāya.</p>



<p class="bodytext"><a name="para249"></a><span class="paranum">249</span>. <span class="bld">Sarakiriya</span>nti sarassa kiriyaṃ. Iminā <span class="bld">sarakutti</span>nti ettha sarassa karaṇaṃ sarakuttīti vacanatthaṃ dasseti. Aladdhaṃ samādhinti sambandho. <span class="bld">Pacchimā janatā</span>ti ettha samūhiṃ avayavaṃ vinā samūhassa avayavino abhāvā tāpaccayo svatthopi hotīti āha ‘‘pacchimo jano’’ti. <span class="bld">Taṃ taṃ vatta</span>nti suttantavattādiṃ taṃ taṃ vattaṃ. <span class="bld">Akkharāni vināsetvā</span>ti aññathā vattabbāni akkharāni aññathā vadanena ca dīghādīni rassādivadanena ca vināsetvā. <span class="bld">Dhamme panā</span>ti ettha saddo <span class="bld">pana</span> visesajotako. Gītato visesova veditabboti hi attho. <span class="bld">Suttantavatta</span>nti suttantassa uccāraṇaṃ vattaṃ. Eseva nayo ‘‘jātakavattaṃ gāthāvatta’’nti etthāpi. <span class="bld">Ta</span>nti vattaṃ. Yadi pana taṃ vināsetvā atidīghaṃ kātuṃ na vaṭṭati, evaṃ sati yathā suttantavattādīni honti, tathā kathaṃ dassetabbānīti āha ‘‘caturassena vattenā’’tiādi. Tattha <span class="bld">caturassena</span> <a name="V2.0102"></a> <span class="bld">vattenā</span>ti paripuṇṇena uccāraṇavattena. <span class="bld">Parimaṇḍalānī</span>ti samantato maṇḍalāni bimbāni puṇṇānīti attho. ‘‘Sarena bhaṇita’’nti iminā <span class="bld">sarabhañña</span>nti ettha sarena bhaṇitabbanti sarabhaññanti vacanatthaṃ dasseti. Sarabhaññe kira atthīti sambandho<a name="M0.0453"></a>. <span class="bld">Taraṅgavatthā</span>dīnaṃ uccāraṇavidhānāni (vajira. ṭī. cūḷavagga 249; sārattha. ṭī. cūḷavagga 3.249; vi. vi. ṭī. cūḷavagga 2.248-9) etarahi natthi. <span class="bld">Dvattiṃsavattānī</span>ti ca saṅkhyāmattameva atthi, na saṅkhyeyyaṃ. Tasmā ṭīkāsu (sārattha. ṭī. cūḷavagga 3.249; vajira. ṭī. cūḷavagga. 249) ‘‘taraṅgavattādīnaṃ uccāraṇavidhānāni naṭṭhapayogānī’’ti vuttaṃ. <span class="bld">Atthī</span>ti saṃvijjanti. Ayañhi atthisaddo nipāto. <span class="bld">Tesū</span>ti dvattiṃsavattesu. <span class="bld">Ya</span>nti vattaṃ. Uccāraṇavidhānāni naṭṭhapayogānipi tesaṃ sabbesaṃ sāmaññalakkhaṇaṃ dassento āha ‘‘sabbesa’’ntiādi. Tattha <span class="bld">sabbesa</span>nti dvattiṃsavattānaṃ, lakkhaṇanti sambandho. ‘‘Avināsetvā’’ti vatvā tamevatthaṃ pākaṭaṃ karonto āha ‘‘vikāraṃ akatvā’’ti. Tattha <span class="bld">vikārakaraṇaṃ</span> nāma yattakāhi mattāhi akkharaṃ paripuṇṇaṃ hoti, tato adhikamattāyuttaṃ katvā kathanaṃ, tathā akatvā samaṇasāruppena caturassena nayena pavattanaṃyeva lakkhaṇanti attho.</p>



<p class="bodytext"><span class="bld">Bāhiralomiṃ uṇṇi</span>nti ettha ‘‘bāhiralomi’’nti padaṃ bhāvanapuṃsakanti āha ‘‘uṇṇalomāni bahi katvā’’ti. ‘‘Uṇṇapāvāra’’nti iminā <span class="bld">uṇṇī</span>ti ettha uttarapadalopaṃ dasseti. Atha vā pāvārapadena uṇṇā etassa atthīti <span class="bld">uṇṇī</span>ti katvā taddhitapaccayassa sarūpaṃ dasseti. ‘‘Tathā dhārentassa dukkaṭa’’nti vacanassa atthāpattinayaṃ dassento āha ‘‘lomāni anto katvā pārupituṃ vaṭṭatī’’ti.</p>



<p class="bodytext"><a name="para251"></a><span class="paranum">251</span>. <span class="bld">Aṅgajātaṃ chindantassevā</span>ti aṅgajātameva chindantassāti yojanā. Atha vā aṅgajātaṃ chindantassa thullaccayamevāti yojanā. Ahikīṭadaṭṭhādīsu nimittabhūtesu chindantassāti yojanā.</p>



<p class="bodytext"><a name="para252"></a><span class="paranum">252</span>. <span class="bld">Uppannā hotī</span>ti paṭilābhavasena uppannā hoti. Uppannabhāvaṃ pākaṭaṃ karonto āha ‘‘so’’tiādi. Tattha <span class="bld">so</span>ti rājagahako seṭṭhi, kīḷatīti sambandho. <span class="bld">Tassā</span>ti seṭṭhissa. Idaṃ padaṃ ‘‘jāle’’ti pade sāmyatthachaṭṭhī, ‘‘uppannā hotī’’ti pade sampadānaṃ. <span class="bld">Ta</span>nti candanagaṇṭhiṃ. <span class="bld">Assā</span>ti seṭṭhissa. Idaṃ padaṃ ‘‘purisā’’ti pade sāmyatthachaṭṭhī, ‘‘adaṃsū’’ti pade sampadānaṃ. <span class="bld">Vikubbaniddhī</span>ti vividhaṃ, vikāraṃ <a name="M0.0454"></a> vā kubbanavasena pavattā iddhi (paṭi. ma. 3.12-16; visuddhi. 2.369-373). <span class="bld">Adhiṭṭhāniddhī</span>ti <a name="V2.0103"></a> adhiṭṭhānavasena pavattā iddhi (paṭi. ma. 3.12-16; visuddhi. 2.369-373).</p>



<p class="bodytext">Gihī upanāmentīti sambandho. <span class="bld">Byañjanaṃ katvā</span>ti byañjanaṃ pakkhipanaṃ katvā. <span class="bld">Ta</span>nti suvaṇṇataṭṭikādiṃ. <span class="bld">Āmasitumpī</span>ti pisaddo pageva paṭiggaṇhitunti dasseti. <span class="bld">Saṅghikaparibhogena vā</span>ti <span class="bld">vā</span>saddo panasaddattho. Saṅghikaparibhogena panāti hi attho. <span class="bld">Gihivikaṭāni vā</span>ti <span class="bld">vā</span>saddo sampiṇḍanattho. Gihivikaṭāni bhājanānipi vaṭṭantīti hi attho. Kaṃsalohavaṭṭalohānaṃ sabhāgattā vuttaṃ ‘‘kaṃsa…pe… saṅgahito’’ti.</p>



<p class="bodytext"><a name="para253"></a><span class="paranum">253</span>. ‘‘Likhitu’’nti etaṃ vuttanti yojanā. <span class="bld">Pakatimaṇḍala</span>nti ettha kiṃ makaradantamattampi acchinnamaṇḍalanti āha ‘‘makaradantacchinnakamaṇḍalamevā’’ti.</p>



<p class="bodytext"><a name="para254"></a><span class="paranum">254</span>. <span class="bld">Paharitvā</span>ti āvaṭṭanato aññamaññaṃ paharitvā. Tayo patte uparupari ṭhapetuṃ vaṭṭatīti sambandho. <span class="bld">Bhūmiādhārako</span> nāma bhūmiyā āsanno dantādīhi kato valayādhārako. <span class="bld">Dāruādhārako</span> nāma ekadārunā kato ādhārako. <span class="bld">Daṇḍādhārako</span> nāma catudaṇḍato paṭṭhāya bahūhi daṇḍehi kato ādhārako. <span class="bld">Tatthā</span>ti bhamakoṭisadisadāru ādhārakatidaṇḍakādhāresu. <span class="bld">Gahetvā evā</span>ti pattaṃ gahetvā eva, ekameva ṭhapetabbaṃ iti vuttanti yojanā.</p>



<p class="bodytext"><span class="bld">Tatthevā</span>ti miḍḍhanteyeva. <span class="bld">Vitthiṇṇāyā</span>ti vitthārāya. <span class="bld">Bāhirapasse</span>ti kuṭṭassa bāhirapasse. <span class="bld">Katāyā</span>ti kuṭṭassa thirabhāvatthaṃ katāya. <span class="bld">Etthā</span>ti paribhaṇḍante.</p>



<p class="bodytext">Yaṃ <a name="M0.0455"></a> vatthaṃ pattharitvā patto ṭhapiyatīti vatthaṃ <span class="bld">coḷakaṃ</span> nāmāti yojanā. <span class="bld">Tasmiṃ panā</span>ti coḷake pana. <span class="bld">Yatthā</span>ti yassaṃ vālikāyaṃ. <span class="bld">Na dussatī</span>ti patto na dussati. <span class="bld">Pattamāḷaka</span>nti pattassa ṭhapanatthāya kataṃ aṭṭaṃ. <span class="bld">Bhaṇḍakukkhaḷikā</span>ti pattādibhaṇḍakānaṃ pakkhipanā ukkhaḷikā. <span class="bld">Yattha katthacī</span>ti bhittikhīlādike yasmiṃ kasmiṃci. <span class="bld">Laggentassā</span>ti pattaṃ thavikāya laggentassa. Nisīdanasayanatthaṃ vā kataṃ hotūti yojanā. <span class="bld">Aññenā</span>ti pattato aññena. <span class="bld">Aṭṭakachannenā</span>ti aṭṭapatirūpena, aṭṭakasadisenāti attho. <span class="bld">Tatthā</span>ti aṭṭakachannena ṭhapite mañcapīṭhe. Aṃse baddhiyati anenāti <span class="bld">aṃsabaddho,</span> soyeva <span class="bld">aṃsabaddhako,</span> tena laggetvāti sambandho. Chatte ṭhapetuṃ na vaṭṭatīti sambandho. Bhattena pūro <span class="bld">bhattapūro,</span> patto. Bandhitvā ṭhapite chatte vā aṭṭakaṃ katvā ṭhapite chatte vāti yojanā. Yo koci bhattapūropi tucchapattopīti sambandho.</p>



<p class="bodytext"><a name="para255"></a><span class="paranum">255</span>. <span class="bld">Yassā</span>ti <a name="V2.0104"></a> bhikkhuno. Hatthe patto atthi, so eva bhikkhu <span class="bld">pattahattho</span> na hoti, apica kho pana hatthe vā piṭṭhipāde vā yattha katthaci sarīrāvayave pattasmiṃ satīti yojanā. Eseva nayo anantaravākyepi. Imehi vākyehi ‘‘pattahattho’’ti ca ‘‘kavāṭaṃ paṇāmetu’’nti ca upalakkhaṇamattamevāti dasseti. Sūciṃ vā avāpuritunti sambandho. <span class="bld">Kuñcikāya vā</span>ti <span class="bld">vā</span>saddo ‘‘sarīrāvayavenā’’ti padaṃ apekkhati.</p>



<p class="bodytext"><span class="bld">Lābukaṭāha</span>nti lambatīti <span class="bld">lābu,</span> lābuyā kaṭāhaṃ lābukaṭāhaṃ. ‘‘Tāvakālika’’nti iminā ekavārameva tena āmisaṃ gahetvā paribhuñjitvā chaḍḍetabbanti dasseti. <span class="bld">Ghaṭikapāla</span>nti bhājanakapālaṃ. <span class="bld">Abhuṃ me</span>ti avaḍḍhi mayhaṃ, uppajjitthāti attho. ‘‘Abhu me’’ti (ma. ni. aṭṭha. 2.149; ma. ni. ṭī. 2.149) vattabbe niggahitāgamavasena evaṃ vuttaṃ. <span class="bld">Utrāsavacana</span>nti utrāsena vacanakāraṇaṃ padaṃ. <span class="bld">Dinnakamevā</span>ti parehi dinnakameva āmisanti sambandho.</p>



<p class="bodytext"><span class="bld">Cambetvā</span>ti <a name="M0.0456"></a> mukhena cambetvā. <span class="bld">Apaviddhāmisānī</span>ti chaḍḍitāni āmisāni. <span class="bld">Etesū</span>ti calakādīsu. <span class="bld">Anucchiṭṭhaṃ suddhapatta</span>nti natthi ucchiṭṭho etthāti <span class="bld">anucchiṭṭho,</span> suddhapatto, taṃ. <span class="bld">Ucchiṭṭhahatthenā</span>ti ucchiṭṭho ettha atthīti ucchiṭṭho, soyeva hattho ucchiṭṭhahattho, tena. Vāmahatthena āsiñcitvāti sambandho. <span class="bld">Etthā</span>ti suddhapatte. <span class="bld">Ettāvatāpī</span>ti ettakena ekaudakageṇḍusagahaṇamattenāpi. <span class="bld">So</span>ti suddhapatto. <span class="bld">Hatthaṃ panā</span>ti ucchiṭṭhahatthampi. Panasaddo hettha sampiṇḍanattho. Yaṃ aṭṭhiṃ vā yaṃ calakaṃ vāti yojanā. <span class="bld">Tatthā</span>ti macchamaṃsaphalādīsu. <span class="bld">Ta</span>nti aṭṭhicalakaṃ. <span class="bld">Yaṃ panā</span>ti aṭṭhicalakādiṃ pana, paṭikhāditukāmoti sambandho, puna khāditukāmoti attho. <span class="bld">Tatthevā</span>ti patte eva. <span class="bld">Katvā</span>ti ṭhapanaṃ katvā. Yaṃ kiñci aṭṭhikaṇṭakādinti sambandho.</p>



<p class="bodytext"><a name="para256"></a><span class="paranum">256</span>. <span class="bld">Satthakaveṭhanaka</span>nti satthakassa veṭhanakaraṇaṃ. Pipphalikaṃ vā daṇḍasatthakaṃ nāmāti yojanā. Pipphāleti etāyāti <span class="bld">pipphali,</span> sāyeva <span class="bld">pipphalikaṃ. Aññampī</span>ti pipphalikato aññampi. Yaṃkiñci daṇḍaṃ yojetvā katasatthakaṃ vā daṇḍasatthakaṃ nāmāti yojanā. Iminā daṇḍena yojitaṃ satthakaṃ <span class="bld">daṇḍasatthaka</span>nti vacanatthaṃ dasseti.</p>



<p class="bodytext"><span class="bld">Malaggahitā</span>ti ayamalaggahitā. <span class="bld">Kiṇṇenā</span>ti madirādibījena kiṇṇena. <span class="bld">Tenā</span>ti pāsāṇacuṇṇasaṅkhātena saritakena. <span class="bld">Makkhetu</span>nti sūciṃ makkhetuṃ. Makkhitamadhusitthakaṃ taṃ saritakaṃ paribhijjatīti <a name="V2.0105"></a> yojanā. <span class="bld">Madhusitthakapilotika</span>nti madhusitthakena makkhitaṃ pilotikaṃ. <span class="bld">Tatthā</span>ti nisseṇiyaṃ. Yāya rajjuyā kathine bandhanti, sā rajju <span class="bld">kathinarajju</span> nāmāti yojanā. <span class="bld">Tatthā</span>ti dīghassa bhikkhuno pamāṇena kate kathine. <span class="bld">Daṇḍake</span>ti kathinadaṇḍakamhi. <span class="bld">Tassā</span>ti dīghassa bhikkhuno pamāṇena katassa kathinassa. <span class="bld">Itarassa bhikkhuno</span>ti dīghabhikkhuto itarassa rassabhikkhuno.</p>



<p class="bodytext">Daṇḍakathinapamāṇena katassa kaṭasārakassāti yojanā. ‘‘Duguṇakaraṇa’’nti iminā <span class="bld">pidalaka</span>nti duguṇakaraṇasaṅkhātassa kiriyāvisesassa <a name="M0.0457"></a> nāmanti dasseti. <span class="bld">Vinandhanarajju</span>nti visesena nahiyati bandhiyati etāyāti vinandhanā, sāyeva rajju vinandhanarajju, tamevatthaṃ dassetuṃ vuttaṃ ‘‘vinandhituṃ rajju’’nti. <span class="bld">Vinandhanasuttaka</span>nti etthāpi eseva nayo. <span class="bld">Tena suttakenā</span>ti vinandhanasuttakena. <span class="bld">Tatthā</span>ti khuddakanisseṇiyaṃ kāci suttantarikāyoti sambandho. <span class="bld">Pamāṇasaññākaraṇa</span>nti suttantarikapamāṇassa saññākaraṇaṃ. Kāḷasuttena saññākaraṇaṃ viya haliddisuttena saññākaraṇanti yojanā. <span class="bld">Aṅguliyā paṭiggaṇhantī</span>ti ettha ‘‘paṭiggaṇhantī’’ti padassa ‘‘aṅguliyā’’ti karaṇasseva vuttattā kammassa avuttattā tassa kammaṃ dassetuṃ vuttaṃ ‘‘sūcimukha’’nti. <span class="bld">Aṅgulikosaka</span>nti aṅgulikañcukaṃ.</p>



<p class="bodytext"><a name="para257"></a><span class="paranum">257</span>. <span class="bld">Pāticaṅkoṭakādi</span>nti ettha <span class="bld">pāti</span> nāma paṭiggahasaṇṭhānena kato sūciādibhaṇḍaṭṭhapano bhājanaviseso. <span class="bld">Ākiritvā</span>ti pakkhipitvā. <span class="bld">Odhunitvā</span>ti papphoṭetvā. <span class="bld">Ghanadaṇḍaka</span>nti nirantaradaṇḍakaṃ. <span class="bld">Antokatvā</span>ti kathinassa antokatvā.</p>



<p class="bodytext"><a name="para258"></a><span class="paranum">258</span>. <span class="bld">Vinandhitvā</span>ti coḷakena vinandhitvā.</p>



<p class="bodytext"><a name="para259"></a><span class="paranum">259</span>. Aparissāvanakasseva bhikkhunoti yojanā. Yo pana yācatīti sambandho. <span class="bld">Majjhedaṇḍake</span>ti daṇḍakassa majjhe. <span class="bld">Udaka</span>nti akappiyaudakaṃ. <span class="bld">Ta</span>nti udakaṃ. <span class="bld">Ya</span>nti parissāvanaṃ. Udakaṃ parisuddhaṃ hutvā savati gacchati pavattati anenāti <span class="bld">parissāvanaṃ</span>. Yaṃ udake ottharitvā ghaṭena udakaṃ gaṇhanti, taṃ <span class="bld">ottharakaṃ</span> nāmāti yojanā. Tamevatthaṃ vitthārento āha ‘‘taṃ hī’’tiādi. <span class="bld">Ta</span>nti parissāvanaṃ, bandhitvāti sambandho. <span class="bld">Tesū</span>ti catūsu khāṇukesu. <span class="bld">Sabbapariyante</span>ti sabbaparissāvanassa pariyante mocetvāti sambandho. <span class="bld">Ottharitvā</span>ti ogāhetvā. <span class="bld">Cīvarakuṭikā</span>ti cīvarena katā kuṭikā, sā makasānaṃ parittāṇatthaṃ katattā <span class="bld">makasakuṭikā</span>ti vuccati.</p>



<p class="bodytext"><a name="para260"></a><span class="paranum">260</span>. <span class="bld">Semhādidosussannakāyā</span>ti <a name="V2.0106"></a> semhādidosehi ussannakāyā. <span class="bld">Aggaḷatthambho</span>ti kavāṭatthambho. <span class="bld">Yatthā</span>ti aggaḷatthambhe. <span class="bld">Tatthā</span>ti dvārabāhāya. <span class="bld">Tatthā</span>ti aggaḷapāsake. <span class="bld">Dhūmo nikkhamati etenā</span>ti <span class="bld">dhūmanetto,</span> chiddo. Tena vuttaṃ ‘‘dhūmanikkhamanachidda’’nti<a name="M0.0458"></a>. ‘‘Gandhehī’’ti iminā ‘‘vāsetu’’nti padassa karaṇaṃ dasseti. ‘‘Udakaṭṭhapanaṭṭhāna’’nti iminā <span class="bld">udakaṭṭhāna</span>nti ettha udakassa ṭhapanaṃ ṭhānaṃ udakaṭṭhānanti majjhepadalopasamāsaṃ dasseti. <span class="bld">Tatthā</span>ti udakaṭṭhāne. <span class="bld">Koṭṭhako</span>ti ettha na yattha katthaci, yassa kassaci vā koṭṭhako hoti, api ca kho pana dvāre eva, dvārasseva vā koṭṭhakoti āha ‘‘dvārakoṭṭhako’’ti.</p>



<p class="bodytext"><a name="para261"></a><span class="paranum">261</span>. <span class="bld">Parikamma</span>nti piṭṭhiādiparikammaṃ. Paṭicchādiyati imāyāti <span class="bld">paṭicchādi,</span> vatthameva paṭicchādi <span class="bld">vatthapaṭicchādi. Udakaṃ na hotī</span>ti ettha pānodakaṃ nivattento āha ‘‘nhānodakaṃ na hotī’’ti.</p>



<p class="bodytext"><a name="para262"></a><span class="paranum">262</span>. Paṇṇikānaṃ tulaṃ viya udakaubbāhanakatulanti yojanā. <span class="bld">Dīghavarattādīhī</span>tiādisaddena rajju ādayo saṅgaṇhāti. <span class="bld">Arahatthaghaṭiyantaṃ</span> nāma cakkasaṇṭhānaṃ anekāraṃ are are ghaṭāni bandhitvā ekena vā dvīhi vā paribbhamiyamānaṃ yantaṃ. Arasaṅkhātesu hatthesu ghaṭā bandhitabbā etthāti <span class="bld">arahatthaghaṭi,</span> tameva yantaṃ arahatthaghaṭiyantaṃ. <span class="bld">Cammabhājana</span>nti cammamayaṃ bhājanaṃ. <span class="bld">Aparikkhittā hotī</span>ti candanikā apākārā hoti. Udakapuñjanaṃ vaṭṭatīti sambandho. <span class="bld">Tasmi</span>nti udakapuñjane. ‘‘Udakapuñjanī’’tipi pāṭho. Evaṃ sati tāya udakapuñjaniyāti attho. <span class="bld">Paccuddharitu</span>nti apanetuṃ.</p>



<p class="bodytext"><a name="para263"></a><span class="paranum">263</span>. Ā samantato viddhaṃ pakkhapāsakametthāti <span class="bld">āviddhapakkhapāsakaṃ. Maṇḍale</span>ti kaṇṇikamaṇḍalamhi. Kataṃ kūṭañca chadanañca etthāti <span class="bld">katakūṭacchadanaṃ,</span> jantāgharaṃ, tassa. <span class="bld">Eta</span>nti ‘‘nillekhajantāghara’’nti etaṃ nāmaṃ. ‘‘Cattāro māse’’ti iminā <span class="bld">‘‘catumāsa’’</span>nti digusamāsassa vākyaṃ dasseti.</p>



<p class="bodytext"><a name="para264"></a><span class="paranum">264</span>. <span class="bld">Namataka</span>nti ettha heṭṭhā vuttanamatakato (cūḷava. aṭṭha. 256) visesaṃ dassento āha ‘‘eḷakalomehī’’tiādi. <span class="bld">Avāyima</span>nti vāyitvā na kataṃ. <span class="bld">Cammakhaṇḍaparihārenā</span>ti cammakhaṇḍaṃ viya adhiṭṭhānavikappanaapanayanena, paribhuñjitabbanti attho. <span class="bld">Peḷāyā</span>ti aṭṭhaṃsādiākārena katāya <a name="M0.0459"></a> mañjūsāya. <span class="bld">Eta</span>nti ‘‘āsittakūpadhāna’’nti etaṃ nāmaṃ. <span class="bld">Dārumayāpī</span>ti pisaddo na tambaloharajatamayā evāti dasseti. <span class="bld">Etthevā</span>ti maḷorikāyameva. <span class="bld">Ādhārakasaṅkhepagamanato</span>ti <a name="V2.0107"></a> ādhārake saṅkhepaṃ gamanato. <span class="bld">Hī</span>ti saccaṃ, yasmā vā. Pubbe pattarakkhanatthaṃ ādhārako anuññāto, idāni bhuñjanatthanti daṭṭhabbaṃ. Eko bhikkhu gacchatīti sambandho. <span class="bld">Sesaka</span>nti gahetabbaphalapūvehi sesakaṃ. <span class="bld">Tasmiṃ khaṇe</span>ti tasmiṃ bhuñjanakkhaṇe.</p>



<p class="bodytext"><a name="para265"></a><span class="paranum">265</span>. <span class="bld">Ekekenapi aṅgenā</span>ti pisaddo sambhāvanattho, tato pana adhikehi aṅgehi pagevāti hi attho. Samannāgatassa upāsakassa nikkujjitunti sambandho. <span class="bld">Tassā</span>ti upāsakassa. <span class="bld">Na gahetabbo</span>ti saṅghena na gahetabbo. Asukassa upāsakassāti sambandho. <span class="bld">Ukkujjanakāle</span>ti pattassa ukkujjanakāle. <span class="bld">Yācāpetvā</span>ti pattanikujjitena upāsakena yācāpetvā. <span class="bld">Hatthapāsa</span>nti saṅghassa hatthapāsaṃ.</p>



<p class="bodytext"><a name="para268"></a><span class="paranum">268</span>. <span class="bld">Purakkhatvā</span>ti ettha purasaddassa aggatthabhāvañca karasaddassa khādesabhāvañca dassento āha ‘‘aggato katvā’’ti. <span class="bld">So</span>ti bodhirājakumāro, santharīti sambandho. <span class="bld">Lacchāmī</span>ti labhissāmi, esa bodhirājakumāro puttalābhāya abhabboti yojanā. Akkamane dosaṃ dassento āha ‘‘yadī’’tiādi. <span class="bld">Pacchā</span>ti akkamanato pacchā. <span class="bld">Aya</span>nti bhagavā. <span class="bld">Ida</span>nti kāraṇaṃ. <span class="bld">Tāvā</span>ti sikkhāpadapaññattito, sikkhāpadapaññattiyā vā paṭhamaṃ. <span class="bld">Paribhavato</span>ti gihīnaṃ paribhavato.</p>



<p class="bodytext"><span class="bld">Maṅgalatthāyā</span>ti arogādikassa maṅgalassa atthāya. <span class="bld">Dhotapādaka</span>nti ettha dhotehi pādehi akkamanaṭṭhāne attharitaṃ dhotapādakanti vacanatthaṃ dassento āha ‘‘dhotapādakaṃ nāmā’’tiādi. Tattha ‘‘paccattharaṇaṃ atthata’’nti iminā ‘‘dhotapādaka’’nti ettha ṇikapaccayassa attharitatthe pavattabhāvaṃ dasseti.</p>



<p class="bodytext"><a name="para269"></a><span class="paranum">269</span>. <span class="bld">Padumakaṇṇikākāra</span>nti padumakaṇṇikasaṇṭhānaṃ. Kataṃ pādaghaṃsanaṃ <span class="bld">katakaṃ</span> nāmāti yojanā. <span class="bld">Ta</span>nti katakaṃ, paṭikkhittamevāti sambandho. Potthakesu taṃsaddo galitoti daṭṭhabbo. <span class="bld">Bāhullikānuyogattā</span>ti <a name="M0.0460"></a> paccayabahulabhāvāya anuyogattā. <span class="bld">Pāsāṇapheṇakopī</span>ti pāsāṇaabbudampi. <span class="bld">Bījanī</span>ti caturassabījanī. <span class="bld">Ta</span>nti vidhūpanaṃ, kataṃ hotūti sambandho. Idhāpi taṃsaddo galito. Veḷudantavilīvehi vā morapiñchehi vā cammavikatīhi vā kataṃ hotūti yojanā. Sabbaṃ vidhūpananti sambandho. Pāḷiyaṃ <span class="bld">tālavaṇṭa</span>nti saha vaṇṭena kataṃ tālaṃ tālavaṇṭaṃ, tālasaddena taṃmayā maṇḍalabījanī gahetabbā vikārīvikārabhāvena sambandhattā. <span class="bld">Makasabījanī</span>ti <a name="V2.0108"></a> makasānaṃ palāyanakabījanī, dantamayavisāṇamayadaṇḍakāpi makasabījanī vaṭṭatīti yojanā. ‘‘Vākamayabījaniyā’’ti padaṃ ‘‘saṅgahitā’’ti pade ādhāro, karaṇaṃ vā.</p>



<p class="bodytext"><a name="para270"></a><span class="paranum">270</span>. <span class="bld">Yassā</span>ti bhikkhussa cakkhuṃ vā dubbalaṃ hotīti yojanā. <span class="bld">Añño</span>ti kāyaḍāhādīhi ābādhehi añño, koci ābādho vā uppajjatīti yojanā. ‘‘Vasse panā’’ti padaṃ ‘‘cīvaraguttattha’’nti pade eva sambandhitabbaṃ. <span class="bld">Cīvaraguttattha</span>nti cīvarassa vassatemanato guttatthaṃ, vāḷamigacorabhayesu santesūti sambandho. Tālapaṇṇādinā ekena paṇṇena kataṃ chattaṃ <span class="bld">ekapaṇṇacchattaṃ. Sabbatthevā</span>ti sabbesu eva gāmāraññesu.</p>



<p class="bodytext">‘‘Asi assā’’ti iminā <span class="bld">asissā</span>ti padassa anavakāsavidhiṃ dasseti. <span class="bld">Asī</span>ti khaggo. <span class="bld">Assā</span>ti corassa, asīti sambandho. <span class="bld">Vijjotalatī</span>ti ettha alapaccayo rūpasiddhimattovāti āha ‘‘vijjotatī’’ti. ‘‘Catuhatthoyevā’’ti iminā pamāṇayuttoti padassa atthaṃ dasseti. <span class="bld">Tato</span>ti catuhatthato. <span class="bld">Sabbesa</span>nti gilānāgilānānaṃ. ‘‘Sakkā panā’’ti padaṃ ‘‘na vaṭṭatī’’ti pade kattā, ‘‘dātabbā’’ti pade kammaṃ. Sammannitvāva dātabbā, na vinā sammutiyāti adhippāyo.</p>



<p class="bodytext"><a name="para273"></a><span class="paranum">273</span>. <span class="bld">Āgata</span>nti udariyato nikkhamitvā āgataṃ. <span class="bld">Uggāra</span>nti galato uggāraṃ bhojananti sambandho. <span class="bld">Sandhāretvā</span>ti patiṭṭhāpetvā. Asandhāritameva hutvāti sambandho.</p>



<p class="bodytext"><span class="bld">Ya</span>nti <a name="M0.0461"></a> khādanīyabhojanīyaṃ, patitanti sambandho. <span class="bld">Ta</span>nti khādanīyabhojanīyaṃ, gahetvā paribhuñjitunti sambandho. <span class="bld">Ida</span>nti vacanaṃ.</p>



<p class="bodytext"><a name="para274"></a><span class="paranum">274</span>. <span class="bld">Kubbaṃ karissāmī</span>ti ettha kariyati uccāriyatīti kubbanti vutte saddoti āha ‘‘saddaṃ karissāmī’’ti. <span class="bld">Sadda</span>nti ‘‘ayaṃ maṃ bhikkhu vippakarotī’’ti uccāsaddaṃ. <span class="bld">Nakhādīhī</span>tiādisaddena mukhakuṭṭe saṅgaṇhāti. <span class="bld">Anurakkhanattha</span>nti anudayena pālanatthaṃ. <span class="bld">Nakhacchedananti</span> nakhaṃ chindati anenāti nakhacchedanaṃ, satthakādi. Vīsatimaṭṭhanti ettha vīsatiyā nakhānaṃ maṭṭhaṃ vīsatimaṭṭhanti dassento āha ‘‘vīsatipi nakhe’’tiādi. <span class="bld">Likhitamaṭṭhe</span>ti likhite hutvā maṭṭhe. <span class="bld">Kārāpentī</span>ti nahāpite kārāpenti. <span class="bld">Nakhato</span>ti nakhato vā nakhantarato vā. <span class="bld">Apakaḍḍhitu</span>nti kaḍḍhitvā apanetuṃ.</p>



<p class="bodytext"><a name="para275"></a><span class="paranum">275</span>. <span class="bld">Khurakosaka</span>nti <a name="V2.0109"></a> khurassa ṭhapanakaṃ. <span class="bld">Kattariyā</span>ti kantiyati chindiyati imāyāti kattari, ayomayo eko upakaraṇaviseso, tāya. ‘‘Chedāpentī’’ti iminā <span class="bld">kappāpentī</span>ti ettha kappasaddassa vidhyatthaṃ adhippāyena dasseti. <span class="bld">Massuṃ vaḍḍhāpentī</span>ti ettha massuṃ vaḍḍhetvā ruhāpentīti atthaṃ paṭikkhipanto āha ‘‘massuṃ dīghaṃ kārāpentī’’ti. <span class="bld">Eḷakamassū</span>ti eḷakassa viya massūti eḷakamassu. ‘‘Golomika’’nti vuccatīti sambandho. ‘‘Catukoṇa’’nti iminā <span class="bld">caturassa</span>nti ettha aṃsasaddo koṇatthoti dasseti. Caturassanti ettha hi ‘‘caturaṃsa’’nti vattabbe niggahitassa lopaṃ katvā parassa sakārassa dvebhāvaṃ katvā ‘‘caturassa’’nti vuttaṃ. <span class="bld">Lomasaṃharaṇa</span>nti lomānaṃ apanayanaṃ. <span class="bld">Lomarājiṭṭhapana</span>nti lomalekhāṭhapanaṃ. <span class="bld">Sabbatthā</span>ti sabbesu, massukappanādīsūti sambandho. <span class="bld">Gaṇḍavaṇarudhiābādhapaccayā</span>ti gaṇḍo ca vaṇo ca rudhi ca gaṇḍavaṇarudhayo, teyeva ābādhā gaṇḍavaṇarudhiābādhā, tesaṃ paccayā. <span class="bld">Vaṇo</span>ti mahanto vaṇo. <span class="bld">Rudhī</span>ti khuddako vaṇo. <span class="bld">Sakkharādīhī</span>ti sakkharamadhusitthakehi. <span class="bld">Saṇḍāso</span>ti suṭṭhu lomaṃ ḍaṃsatīti saṇḍāso. <span class="bld">Ya</span>nti lomaṃ, ṭhitanti sambandho. Kattha ṭhitanti āha ‘‘bhamukāya vā’’tiādi. Kiṃ hutvā ṭhitanti <a name="M0.0462"></a> āha – ‘‘uggantvā vibhacchaṃ ṭhita’’nti, vibhacchaṃ hutvā ṭhitanti yojanā. Visesena sobhaṇaṃ bhakkhatīti <span class="bld">vibhaccho,</span> asobhaṇo. ‘‘Vigaccha’’ntipi pāṭho, virūpaṃ gacchati, gamayatīti vā <span class="bld">vigaccho</span>. Tattha purimapāṭhoyeva mūlapāṭhoti daṭṭhabboti. Palitaṃ vā apalitaṃ vā tādisaṃ lomanti yojanā.</p>



<p class="bodytext"><a name="para277"></a><span class="paranum">277</span>. <span class="bld">Kaṃsapattharikā</span>ti ettha kaṃsaāpaṇe pattharanti pasārentīti kaṃsapattharikāti vutte kaṃsabhaṇḍavāṇijā gahetabbāti āha ‘‘kaṃsabhaṇḍavāṇijā’’ti. Vāsidaṇḍādīnaṃ apātanatthaṃ bandhati anena lohenāti <span class="bld">bandhanaṃ,</span> tameva mattaṃ appanti bandhanamattaṃ.</p>



<p class="bodytext"><a name="para278"></a><span class="paranum">278</span>. <span class="bld">Nikkhamantenā</span>ti ārāmato nikkhamantena. <span class="bld">Yatthā</span>ti yasmiṃ ṭhāne. ‘‘Saritvā’’ti iminā asaritvā piṇḍāya caritabbanti dasseti. <span class="bld">Bahurajjuka</span>nti bahū rajjuyo etassāti bahurajjukaṃ. Iminā kalāpena bahurajjūnaṃ samūhena kattabbanti <span class="bld">kalāpuka</span>nti vacanatthaṃ dasseti, ikārassukāro. <span class="bld">Deḍḍubhaka</span>nti ettha deḍḍubhasaddena tassa sīsaṃ gahetabbaṃ ekadesūpacārena, deḍḍubhaṃ viyāti deḍḍubhakaṃ, sadisatthe kapaccayo hoti. Tena vuttaṃ ‘‘udakasappasīsasadisa’’nti. ‘‘Murajavaṭṭisaṇṭhāna’’nti iminā murajasaddena murajavaṭṭi gahetabbā tassa vikārattā, tena sadisaṃ <span class="bld">muraja</span>nti vacanatthaṃ dasseti. <span class="bld">Veṭhetvā</span>ti bahurajjuke ekato veṭhetvā. <span class="bld">Maddavīṇa</span>saddo pāmaṅgapariyāyo. Maddavīṇaṃ viyāti <span class="bld">maddavīṇaṃ</span>. Tena vuttaṃ ‘‘pāmaṅgasaṇṭhāna’’nti. ‘‘Pageva bahūnī’’ti iminā ‘‘ekampī’’ti ettha pisaddassa sambhāvanatthaṃ dasseti. <span class="bld">Macchakaṇṭakavāyimā</span>ti macchakaṇṭakaṃ <a name="V2.0110"></a> viya dassetvā vāyimā. <span class="bld">Kuñjaracchikādibhedā</span>ti vāraṇaacchikādibhedā. Vāraṇo hi kuṃ bhūmiṃ jarāpetīti <span class="bld">kuñjaro</span>ti (vi. va. aṭṭha. 31; a. ni. ṭī. 1.1.2) ca kuñje nikuñje ramatīti <span class="bld">kuñjaro</span>ti ca vuccati. Tassa acchi viyāti <span class="bld">kuñjaracchikaṃ,</span> taṃ ādi yesaṃ tānīti kuñjaracchikādīni, tesaṃ bhedāti <span class="bld">kuñjaracchikādibhedā</span>. Ādisaddena goṇacchikādayo saṅgaṇhāti. ‘‘Kuñcikākosakasaṇṭhāna’’nti iminā sūkarassa antaṃ viya <a name="M0.0463"></a> <span class="bld">sūkarantaka</span>nti atthaṃ dasseti. Sūkarassa hi antaṃ kuñcikākosakaṃ viya majjhe susiro hoti. <span class="bld">Sūkarantakaṃ anulometī</span>ti sūkarantakena anulometi. <span class="bld">Dasāsuyevā</span>ti kāyabandhanassa antesuyeva. <span class="bld">Etthā</span>ti dasāsu. ‘‘Catunnaṃ upari na vaṭṭatī’’ti iminā murajadasā tato upari vaṭṭatīti dasseti. <span class="bld">Veṭhetvā</span>ti rajjuṃ vatthena veṭhetvā. <span class="bld">Muddikasaṇṭhānenā</span>ti varakasīsasaṇṭhānena. <span class="bld">Evaṃ sibbitā</span>ti evaṃ sibbiyamānā. <span class="bld">Hī</span>ti phalajotako. <span class="bld">Pāsanto</span>ti pāsakoṭi.</p>



<p class="bodytext"><a name="para280"></a><span class="paranum">280</span>. Olambakaṃ katvā nivatthaṃ <span class="bld">hatthisoṇḍakaṃ</span> nāmāti yojanā. <span class="bld">Coḷikaitthīna</span>nti coḷaraṭṭhe nivāsīnaṃ itthīnaṃ. Hatthiyā soṇḍo viya hatthisoṇḍakaṃ nivatthaṃ. Macchavālaṃ viyāti <span class="bld">macchavālakaṃ</span>. Cattāro kaṇṇā etassa nivatthassāti <span class="bld">catukaṇṇakaṃ</span>. Tālavaṇṭaṃ viyāti <span class="bld">tālavaṇṭakaṃ</span>. Sataṃ valino etassa nivatthassāti <span class="bld">satavalikaṃ</span>. ‘‘Anekakkhattu’’nti iminā ‘‘satavalika’’nti ettha satasaddassa anekatthavācakataṃ dasseti. ‘‘Vāmadakkhiṇapassesu vā’’ti iminā purimanivatthaṃ kaṭito paṭṭhāya heṭṭhā nivatthaṃ nāmāti dasseti.</p>



<p class="bodytext">Saṃvallitvā nivatthaṃ <span class="bld">saṃvalliyaṃ</span>. Mallo ca kammakāro ca <span class="bld">mallakammakārā,</span> te ādayo yesaṃ teti mallakammakārādayo. Ādisaddena dhuttādayo saṅgaṇhāti. Yampi nivatthaṃ nivāsenti, sabbaṃ taṃ nivatthaṃ na vaṭṭatīti yojanā. Ekaṃ vā koṇanti sambandho. <span class="bld">Koṇe</span>ti antaravāsakassa koṇe. ‘‘Tathā’’ti iminā ‘‘ekaṃ vā dve vā koṇe ukkhipitvā antaravāsakassa upari laggentī’’ti atthaṃ atidisati. Antokāsāvassa dassetvāti sambandho. Dve nivāsentena agilānenāti yojanā. <span class="bld">Saguṇa</span>nti antokāsāvena bahikāsāvaṃ samānaguṇaṃ katvā. <span class="bld">Itī</span>tiādi nigamanaṃ. <span class="bld">Yañcā</span>ti yaṃ nivatthañca. <span class="bld">Idhā</span>ti khuddakavatthukkhandhake. Yañca sekhiyavaṇṇanāyaṃ (pāci. aṭṭha. 576 ādayo) paṭikkhittanti sambandho. Sabbaṃ taṃ nivatthanti yojanā. Nibbikāraṃ katvāti sambandho. <span class="bld">Ubho</span> <a name="M0.0464"></a> <span class="bld">kaṇṇe</span>ti heṭṭhā ṭhite ubho kaṇṇe upari ca ṭhite ubho kaṇṇe. <span class="bld">Ta</span>nti parimaṇḍalapārupanaṃ.</p>



<p class="bodytext"><span class="bld">Tatthā</span>ti ‘‘gihipāruta’’nti vacane yaṃkiñci aññathāpārutaṃ atthīti sambandho. <span class="bld">Tasmā</span>ti yasmā <a name="V2.0111"></a> gihipārutaṃ nāma, tasmā, parimaṇḍalaṃ pārupitabbanti sambandho. ‘‘Yathā pārupanti, yathā ca ṭhapentī’’tiādinā yojanā kātabbā. <span class="bld">Tassevā</span>ti dīghasāṭakasseva. <span class="bld">Tassevā</span>ti sāṭakasseva. <span class="bld">Pāḷikārako</span>ti pāḷiṃ gaṇhantaṃ vā vācentaṃ vā kārako. <span class="bld">Tathā</span>ti yathā pārupanti, tathā.</p>



<p class="bodytext"><a name="para281"></a><span class="paranum">281</span>. Kuhiñci ṭhānaṃ gacchato raññoti yojanā. ‘‘Parikkhārabhaṇḍavahanamanussā’’ti iminā te manussā muṇḍaṃ sīsaṃ coḷakena veṭhentīti <span class="bld">muṇḍaveṭhino</span> nāmāti dasseti. <span class="bld">Adhippāyo</span>ti ujjhāyantānaṃ manussānamadhippāyo. <span class="bld">Antarākāja</span>nti ettha antarāsaddo majjhatthavācakoti āha ‘‘majjhe’’ti. ‘‘Laggetvā’’tiādinā kājassa antare laggetvā vahitabbaṃ antarākājanti vacanatthaṃ dasseti.</p>



<p class="bodytext"><a name="para282"></a><span class="paranum">282</span>. ‘‘Cakkhūnaṃ hita’’nti iminā <span class="bld">acakkhussa</span>nti ettha ssapaccayo cakkhusaddato hitatthe hotīti dasseti. <span class="bld">Pamāṇaṅgulenā</span>ti vaḍḍhakīnaṃ pamāṇayuttena aṅgulena.</p>



<p class="bodytext"><a name="para283"></a><span class="paranum">283</span>. ‘‘Tiṇavanādīsū’’ti iminā <span class="bld">dāyaṃ ālimpentī</span>ti ettha dāyasaddo vanavācakoti dasseti. ‘‘Aggiṃ dentī’’ti iminā āpubbo lipidhātu upasaggavasena aggidānatthoti dasseti. <span class="bld">Paritta</span>nti ettha samantato tāyati anenāti parittanti dassento āha ‘‘appaharitakaraṇena vā parikhākhaṇena vā parittāṇa’’nti. <span class="bld">Etthā</span>ti parittakaraṇe. <span class="bld">Dātuṃ labbhatī</span>ti sayaṃ dātuṃ labbhati. <span class="bld">Haritu</span>nti apanetuṃ. Pattaṃ vā apattaṃ vā agginti sambandho. <span class="bld">Tathā</span>ti aggidānādinā ākārena. Udakena nibbāpentena bhikkhunāti sambandho.</p>



<p class="bodytext"><a name="para284"></a><span class="paranum">284</span>. <span class="bld">Sati</span> <a name="M0.0465"></a> <span class="bld">karaṇīye</span>ti ettha karaṇīyasaddo kiccapariyāyoti āha ‘‘sukkhakaṭṭhādiggahaṇakicce’’ti. ‘‘Sukkhakaṭṭhādiggahaṇa’’ iti padena kiccasarūpaṃ dasseti. ‘‘Purisappamāṇa’’nti iminā <span class="bld">porisiya</span>nti ettha ṇiyapaccayo pamāṇatthe hotīti dasseti. Purisappamāṇaṃ nāma upari bāhudvayatatassa purisassa pamāṇaṃ. Disvā vā hutvā vā disvāti yojanā. <span class="bld">Atiuccampī</span>ti pisaddo sambhāvanattho. Nīcaṃ pana rukkhaṃ pagevāti hi attho.</p>



<p class="bodytext"><a name="para285"></a><span class="paranum">285</span>. <span class="bld">Kalyāṇavākkaraṇā</span>ti ettha kariyati uccāriyatīti <span class="bld">karaṇo,</span> saddo, vācāyeva karaṇo <span class="bld">vākkaraṇo,</span> kalyāṇo vākkaraṇo etesanti kalyāṇavākkaraṇāti dassento āha ‘‘madhurasaddā’’ti. <span class="bld">Vedaṃ viyā</span>ti sutiṃ viya. <span class="bld">Vācanāmagga</span>nti vācanāya upāyaṃ. <span class="bld">Sakā</span>ti sammāsambuddhasaṅkhātassa <a name="V2.0112"></a> sassa attano esā sakā. Tena vuttaṃ ‘‘sammāsambuddhenā’’ti. Sammāsambuddhena hi māgadhaniruttiyā eva dhammo bhāsito, tasmā sā māgadhanirutti sakā nāmāti vuccati. <span class="bld">Niruttī</span>ti atthaṃ nīharitvā vuccate imāya saddapaññattiyāti nirutti, vacadhātussa vakārassa ukāro, sabbavohāro labbhati. Idha pana ‘‘sakāyā’’ti vuttattā māgadhavohāro eva. Tena vuttaṃ ‘‘māgadhavohāro’’ti. ‘‘Sabhāvaniruttī’’tipi pāṭho. Evañhi sati sabbasattānaṃ sabhāvena pavattā mūlabhāsābhūtā māgadhaniruttiyeva.</p>



<p class="bodytext"><a name="para286"></a><span class="paranum">286</span>. Lokāyataṃ nāma titthiyasatthanti sambandho. <span class="bld">Imināva kāraṇenā</span>ti ‘‘seto kāko, kasmā? Aṭṭhīnaṃ setattā. Ratto bako, kasmā? Lohitassa rattattā’’ iti (ma. ni. aṭṭha. 2.223; saṃ. ni. aṭṭha. 3.5.1080; a. ni. 10.69-70) iminā eva kāraṇena.</p>



<p class="bodytext"><a name="para288"></a><span class="paranum">288</span>. <span class="bld">Antarā</span> <a name="M0.0466"></a> <span class="bld">ahosī</span>ti ettha antarasaddo byavadhānatthoti āha ‘‘antaritā ahosi paṭicchannā’’ti. Tena saddena dhammakathā byavadhānā ahosīti attho.</p>



<p class="bodytext"><a name="para289"></a><span class="paranum">289</span>. <span class="bld">Ābādhappaccayā</span>ti ettha ābādhassa bhesajjasaṅkhāto paccayo ābādhapaccayoti dassento āha ‘‘yassā’’tiādi. Iminā ābādhoyeva paccayo ābādhapaccayoti atthaṃ paṭikkhipati.</p>



<p class="bodytext"><a name="para293"></a><span class="paranum">293</span>. Dukkaṭavatthu nāma akappiyavohārādinā mālāvaccharopanādi, pācittiyavatthu nāma mālāvaccharopanādiatthāya pathavīkhaṇanādi. <span class="bld">Paharaṇī</span>ti paharati imāyāti paharaṇī. <span class="bld">Eta</span>nti ‘‘paharaṇī’’ti etaṃ nāmaṃ. Yassa kassaci āvudhasaṅkhātassa lohabhaṇḍassāti sambandho. <span class="bld">Ta</span>nti āvudhasaṅkhātaṃ lohabhaṇḍaṃ. <span class="bld">Vuttamevā</span>ti ‘‘katakaṃ nāma padumakaṇṇikākāra’’ntiādinā (cūḷava. aṭṭha. 269) vuttameva. <span class="bld">Dhaniyassevā</span>ti dhaniyassa eva. Aññesañhi katāya sabbamattikāmayakuṭiyā apākaṭattā vuttaṃ ‘‘dhaniyassevā’’ti. Atha vā dhaniyassa sabbamattikāmayakuṭi ivāti yojanā. <span class="bld">Sabbatthā</span>ti sabbasmiṃ khuddakavatthukkhandhake.</p>



<p class="centered">Iti khuddakavatthukkhandhakavaṇṇanāya yojanā samattā.</p>



<p class="title">6. Senāsanakkhandhakaṃ</p>



<p class="subhead">Vihārānujānanakathā</p>



<p class="bodytext"><a name="para294"></a><span class="paranum">294</span>. Senāsanakkhandhake <a name="V2.0113"></a> <span class="bld">apaññattaṃ hotī</span>ti ettha na ñapadhātu hoti, apica ñādhātuyeva, so ca kho anujānanatthoti āha ‘‘ananuññātaṃ hotī’’ti. Iminā ñādhātussa avabodhanādayo atthe nivatteti, anujānanatthaṃyeva dasseti. Aḍḍhayogādīnaṃ visuṃ gahitattā vihārasaddena pārisesato avasesāvāsova gahetabboti āha ‘‘aḍḍhayogādimuttako avasesāvāso’’ti. <span class="bld">Suvaṇṇavaṅkageha</span>nti suvaṇṇavaṅkachadanena chāditaṃ gehaṃ. <span class="bld">Iṭṭhakāguhā</span>ti iṭṭhakāya <a name="M0.0467"></a> katā guhā. Eseva nayo sesesupi. <span class="bld">Āgatassa ca anāgatassa cā</span>ti ettha casaddena dvandavākyaṃ dasseti. Āgacchatīti <span class="bld">āgato,</span> na āgato <span class="bld">anāgato,</span> saṅgho. Āgato ca anāgato ca <span class="bld">āgatānāgato,</span> samāhāradvando puṃliṅgo, tassa. ‘‘Appaṭihatacārassā’’ti iminā catūsu disāsu appaṭihatacāro <span class="bld">cātuddiso</span>ti vacanatthaṃ dasseti.</p>



<p class="bodytext"><a name="para295"></a><span class="paranum">295</span>. Anumodanagāthāsu evaṃ vinicchayo veditabboti yojanā. <span class="bld">Utuvisabhāgavasenā</span>ti sītauṇhānaṃ utūnaṃ visabhāgavasena. <span class="bld">Saṃphusitakavāto</span>ti saha udakabindunā āgato vāto. Ettha hi saṃsaddo sahattho, phusitasaddo udakabinduvācako. <span class="bld">Ujukameghavuṭṭhiyo evā</span>ti vātena apaharitattā ujukaṃ patitā meghavuṭṭhiyo eva. Pāḷiyaṃ <span class="bld">tato</span>ti ettha topaccayo paccattatthe vattati. So vihāroti hi attho. <span class="bld">Vāḷamigāni cā</span>ti vāḷamige ca. Liṅgavipallāso hesa. <span class="bld">Etāni sabbānī</span>ti ‘‘sīta’’ntiādīni sabbāni satta padāni. <span class="bld">Yojetabbānī</span>ti so vihāro sītaṃ paṭihanati…pe… vuṭṭhiyo paṭihanatīti yojetabbānīti attho.</p>



<p class="bodytext">‘‘Vihārenā’’ti iminā pāḷiyaṃ <span class="bld">tato</span>ti ettha topaccayo kattutthe hotīti dasseti, tena vihārenāti attho. <span class="bld">Paṭihaññatī</span>ti paṭihanīyati. <span class="bld">Sukhattha</span>nti ettha uttarapadalopoti āha ‘‘sukhavihārattha’’nti. ‘‘Leṇatthañca sukhatthañcā’’ti padadvayaṃ ‘‘hotī’’ti pāṭhasesena yojetabbaṃ. Vihāradānaṃ leṇatthañca sukhatthañca hotīti hi attho. <span class="bld">Ida</span>nti ayaṃ adhippāyo. <span class="bld">Vutta</span>nti vutto. Vihāradānaṃ sukhatthañca hotīti yojanā. Jhāyituṃ vipassituñca yaṃ sukhaṃ atthīti sambandho. <span class="bld">Tadattha</span>nti tassa sukhassa atthāya. <span class="bld">Parapadenapī</span>ti ‘‘jhāyituñca vipassitu’’nti padadvayato <a name="V2.0114"></a> paraṃ ṭhitena ‘‘vihāradāna’’nti padenapi. <span class="bld">Idhā</span>ti imasmiṃ vihāre. <span class="bld">Vihāradāna</span>nti vihārassa dānaṃ, dātabbavihāraṃ vā, vaṇṇitanti sambandho. <span class="bld">Vutta</span>nti saṃyuttanikāye vuttaṃ. Sādhakapāḷiyaṃ yo upassayaṃ dadāti, so ca <span class="bld">sabbadado</span> sabbesaṃ balādīnaṃ <a name="M0.0468"></a> dado hotīti yojanā. <span class="bld">So cā</span>ti ettha casaddo avadhāraṇattho. So evāti hi attho.</p>



<p class="bodytext">‘‘Vihāre’’ti iminā <span class="bld">vāsayetthā</span>ti ettha etasaddassa visayaṃ dasseti. <span class="bld">Vāsaye</span>ti vāseyya. <span class="bld">Tesaṃ annañcā</span>ti ettha ‘‘tesa’’nti padaṃ ‘‘anucchaviya’’nti pāṭhasesena yojetabbanti dassento āha ‘‘tesaṃ anucchaviya’’nti. Tattha anucchaviyaṃ annañca anucchaviyāni vatthāni cāti yojanā. Atha vā <span class="bld">tesa</span>nti bhummatthe sampadānavacananti dassento āha ‘‘tesū’’ti, bhikkhūsūti attho. <span class="bld">Ujubhūtesū</span>ti ettha sampadānatthe bhummavacanaṃ katvā ujubhūtānaṃ tesaṃ bhikkhūnaṃ dadeyyāti atthopi yujjateva. ‘‘Akuṭilacittesū’’ti iminā ‘‘ujubhūtesū’’ti ettha ujusaddassa akuṭilatthañca bhūtasaddena bāhiratthasamāsañca dasseti. Ujubhūtaṃ cittametesanti <span class="bld">ujubhūtā</span>ti vacanattho kātabbo. <span class="bld">Nidaheyyā</span>ti nikhaṇitvā ṭhapeyya. ‘‘Na cittapasādaṃ virādhetvā’’ti iminā <span class="bld">vippasannena cetasā</span>ti ettha evatthaphalaṃ vā aññatthāpohanaṃ vā dasseti. <span class="bld">Hī</span>ti phalajotako. Evaṃ vippasannacittassa tassa vihāradāyakassa te bhikkhū dhammaṃ desentīti yojanā.</p>



<p class="bodytext"><a name="para296"></a><span class="paranum">296</span>. <span class="bld">Āviñchanachidda</span>nti aṅguliṃ ava pavesetvā añchati ākaḍḍhati ettha, etenāti vā <span class="bld">āviñchanaṃ</span>. Avapubbo achidhātu, upasaggaakārassa dīghaṃ katvā, dhātuakārassa ca ikāraṃ katvā ‘‘āviñchana’’nti vuttaṃ, tameva chiddaṃ āviñchanachiddaṃ. <span class="bld">Āviñchanarajju</span>nti kavāṭacchidde ava pavesetvā añchati ākaḍḍhati imāyāti <span class="bld">āviñchanā,</span> sāyeva rajjūti āviñchanarajju. Kāci rajju na na vaṭṭatīti yojanā. Atha vā na vaṭṭati na hoti, vaṭṭatiyevāti yojanā. <span class="bld">Tīṇi tālānī</span>ti ettha tālasaddo kuñcikāpariyāyoti āha ‘‘tisso kuñcikāyo’’ti. Iminā tālasaddassa rukkhatūriyavisese nivatteti. <span class="bld">Yaṃ ya</span>nti upakaraṇaṃ. <span class="bld">Tassā</span>ti yantakassa. <span class="bld">Vedikāvātapāna</span>nti vātaṃ pivati anenāti <span class="bld">vātapānaṃ,</span> vedikāya kataṃ vātapānaṃ vedikāvātapānaṃ. <span class="bld">Cakkalika</span>nti ettha cakkākārena alati pavattatīti <span class="bld">cakkalaṃ,</span> coḷakapādapuñjanaṃ. Tena bandhitabbanti <span class="bld">cakkalika</span>nti dassento āha <a name="M0.0469"></a> ‘‘coḷakapādapuñjanaṃ bandhitu’’nti. ‘‘Vātapānappamāṇena bhisiṃ katvā’’ti iminā vātapānapamāṇena katā bhisi <span class="bld">vātapānabhisī</span>ti vacanatthaṃ dasseti.</p>



<p class="bodytext"><a name="para297"></a><span class="paranum">297</span>. ‘‘Uccakampi āsandika’’nti vacanato vaṭṭatīti veditabboti sambandho. Ekatobhāgena <a name="V2.0115"></a> dīghapīṭhaṃ aṭṭhaṅgulapādakameva vaṭṭatīti yojanā. Tato adhikaṃ na vaṭṭatīti adhippāyo. <span class="bld">Pamāṇātikkantopī</span>ti pisaddo pamāṇayutto pana pagevāti dasseti. <span class="bld">Sattaṅgo</span>ti tīsu disāsu apassayo, cattāro pādāti satta aṅgāni etassāti sattaṅgo. <span class="bld">Ayampī</span>ti pisaddo āsandikaṃ apekkhati. Eḷakapādapīṭhaṃ nāma vuccatīti sambandho. Eḷakassa pādo viya pādo etthāti <span class="bld">eḷakapādaṃ,</span> tameva pīṭhaṃ <span class="bld">eḷakapādapīṭhaṃ. Āmalakavaṇṇikapīṭha</span>nti āmalakāya vaṇṇo saṇṭhāno āmalakavaṇṇo, tena yojitaṃ āmalakavaṇṇikaṃ, tadeva pīṭhaṃ āmalakavaṇṇikapīṭhaṃ. ‘‘Ākārenā’’ti iminā vaṇṇasaddassa saṇṭhānatthaṃ dasseti. <span class="bld">Imānī</span>ti pīṭhāni. <span class="bld">Etthā</span>ti pīṭhe. <span class="bld">Muñcapabbajamaya</span>nti muñjena ca pabbajena ca kataṃ.</p>



<p class="bodytext"><span class="bld">Manussāna</span>nti vaḍḍhakīmanussānaṃ. <span class="bld">Chavisaṃrakkhanatthāyā</span>ti chaviyā vināsanato suṭṭhu rakkhanatthāya. <span class="bld">Simbalirukkhādīna</span>ntiādisaddena tūlanibbattake sabbarukkhe saṅgaṇhāti. <span class="bld">Khīravalliādīna</span>ntiādisaddena tūlanibbattakā sabbā latāyo saṅgaṇhāti. <span class="bld">Poṭakītiṇādīna</span>ntiādisaddena tūlanibbattakā sabbā tiṇajātiyo saṅgaṇhāti. <span class="bld">Tīhī</span>ti rukkhalatāpoṭakīhi. Nanu bhūtagāmānaṃ anekattā etehi tīhi mutto bhūtagāmo atthi, kasmā pana sabbabhūtagāmā saṅgahitā hontīti āha ‘‘rukkhavallitiṇajātiyo hī’’tiādi. Tattha hi yasmā natthi, tasmā saṅgahitā hontīti yojanā. <span class="bld">Tasmā</span>ti yasmā natthi, tasmā. Sabbampi etaṃ tūlanti yojanā. Bibbohane lomampi vaṭṭatīti sambandho. <span class="bld">Lomampī</span>ti pisaddena tūlaṃ apekkhati. <span class="bld">Yaṃkiñci puppha</span>nti sabbaṃ pupphaṃ. Pattaṃ pāpuṇitvā suddhaṃ tamālapattameva na vaṭṭati, avasesaṃ <a name="M0.0470"></a> sabbaṃ pattaṃ suddhampi vaṭṭatīti adhippāyo. <span class="bld">Pañcavidha</span>nti uṇṇacoḷavākatiṇapaṇṇavasena pañcapakāraṃ.</p>



<p class="bodytext">‘‘Upaḍḍhakāyapamāṇānī’’ti iminā <span class="bld">addhakāyikānī</span>ti ettha addhassa kāyassa pamāṇena katāni <span class="bld">addhakāyikānī</span>ti atthaṃ dasseti. Yesu bibbohanesu kaṭito paṭṭhāya yāva sīsaṃ upadahanti, tāni bibbohanāni addhakāyikāni nāmāti yojanā. <span class="bld">Yassā</span>ti bibbohanassa. Vitthārato muṭṭhiratanaṃ hotīti sambandho. Iminā yattha saha gīvāya sakalaṃ sīsaṃ ṭhapetuṃ sakkā, tassa muṭṭhiratanaṃ vitthārapamāṇanti dasseti. ‘‘Tīsu kaṇṇesu dvinnaṃ kaṇṇāna’’nti idaṃ bibbohanassa ubhosu antesu ṭhapetabbacoḷapamāṇaṃ sandhāya vuttaṃ. Idaṃ pana bibbohanassa ubhosu antesu ṭhapitacoḷassa koṭiyā koṭiṃ āhacca dviguṇaṃ kataṃ tikaṇṇaṃ hoti, tesu tīsu kaṇṇesu dvinnaṃ kaṇṇānamantaraṃ vidatthi caturaṅgulaṃ hoti, majjhaṭṭhānaṃ koṭito koṭimāhacca muṭṭhiratanaṃ hoti, idaṃ pana bibbohanaṃ tikaṇṇaṃ hoti. Vaṭṭaṃ vā caturassādiṃ vā katvā sibbitaṃ <a name="V2.0116"></a> yathā koṭito koṭi vitthārato puthulaṭṭhānaṃ muṭṭhiratanaṃ hoti, evaṃ sibbitabbaṃ. Ito adhikaṃ na vaṭṭati, ūnaṃ pana vaṭṭatiyeva. <span class="bld">Sīsūpadhāna</span>nti sīsaṃ upadahanti ṭhapenti etthāti sīsūpadhānaṃ. <span class="bld">Bibbohanānī</span>ti visesena, visesaṃ vā sukhaṃ vahantīti bibbohanāni. <span class="bld">Uparī</span>ti bibbohanānaṃ upari. Yāni pana kappiyatūlāni santīti yojanā. <span class="bld">Mahantampī</span>ti pisaddo khuddakaṃ pana pagevāti dasseti. Vinayadharaupatissatthero pana āhāti sambandho. ‘‘Vinayadhara’’ iti padena phussadevattherato visesaṃ dasseti. <span class="bld">Akappiyatūlaṃ vā</span>ti bhisiyaṃ akappiyatūlaṃ vā. Bibbohane hi akappiyatūlaṃ nāma natthi.</p>



<p class="bodytext"><span class="bld">Pañcabhisiyo</span>ti ettha vākyabhāvañca asamāhāradigubhāvañca paṭikkhipanto āha ‘‘pañcahi uṇṇādīhi pūritā bhisiyo’’ti. Iminā pañcahi uṇṇādīhi pūritā bhisiyo pañcabhisiyoti vacanatthaṃ dasseti. Atthato pana vākyampi asamāhāradigupi yujjateva. Kasmā pañcagaṇanā hotīti <a name="M0.0471"></a> āha ‘‘tūlagaṇanāya hī’’tiādi. <span class="bld">Hi</span> yasmā tūlagaṇanāya etāsaṃ gaṇanā vuttā, tasmā pañcabhisiyo hontīti yojanā. <span class="bld">Tatthā</span>ti uṇṇādīsu pañcasu. Uṇṇaggahaṇena gahitanti sambandho. <span class="bld">Kambalamevā</span>ti uṇṇāmayaṃ kambalameva. Uṇṇāya, uṇṇaṃ vā pakkhipitvā katā bhisi <span class="bld">uṇṇābhisi</span>. Eseva nayo <span class="bld">coḷabhisi</span>ādīsu.</p>



<p class="bodytext"><span class="bld">Pamāṇaniyamo</span>ti ettakā pamāṇāti pamāṇassa niyamo. Mañce attharitabbā bhisi <span class="bld">mañcabhisi. Etāsa</span>nti mañcabhisiādīnaṃ. Yaṃ etaṃ tūlanti yojanā. <span class="bld">Sūrakepī</span>ti cammamayabhisiyampi. <span class="bld">Etenā</span>ti kurundiyaṃ vuttavacanena siddhaṃ hotīti sambandho.</p>



<p class="bodytext"><span class="bld">Mañcabhisi</span>nti mañce attharitabbaṃ bhisiṃ. ‘‘Attharaṇatthāya saṃharantīti yujjatī’’ti iminā ‘‘attharantī’’ti ettha kāriyūpacārena attho gahetabboti dasseti. Attharaṇāya hi saṃharaṇaṃ kāraṇaṃ nāma, attharaṇaṃ kāriyaṃ nāma. <span class="bld">Uparī</span>ti bhisichaviyā upari. <span class="bld">Phusitānī</span>ti bindūni. <span class="bld">Bhittikamma</span>nti bhittiyaṃ nānāvaṇṇehi rājikaraṇaṃ viya kattabbaṃ kammaṃ.</p>



<p class="bodytext"><a name="para298"></a><span class="paranum">298</span>. <span class="bld">‘‘Ikkāsa’’</span>nti nāmaṃ niyyāsasilesānaṃ nāmanti āha ‘‘rukkhaniyyāsaṃ vā silesaṃ vā’’ti. ‘‘Kuṇḍakamissakamattika’’nti iminā kuṇḍakena missakā mattikā <span class="bld">kuṇḍakamattikā</span>ti vacanatthaṃ dasseti. <span class="bld">Sāsapapiṭṭha</span>nti sāsapacuṇṇaṃ. ‘‘Bindu bindu <a name="V2.0117"></a> hutvā’’ti iminā <span class="bld">accussannaṃ hotī</span>ti ettha kāraṇūpacāraṃ dasseti. Accussannañhi kāraṇaṃ hoti, ‘‘bindu bindu hutvā’’ti ṭhānaṃ kāriyaṃ hoti. ‘‘Puñjitu’’nti sodhetuṃ. <span class="bld">Gaṇḍuppādagūthamattika</span>nti mahilatāya gūthamayaṃ mattikaṃ. Iminā <span class="bld">laṇḍamattika</span>nti ettha laṇḍasaddo gūthapariyāyoti dasseti.</p>



<p class="bodytext"><a name="para299"></a><span class="paranum">299</span>. <span class="bld">Na bhikkhave paṭibhānacitta</span>nti ettha ‘‘itthirūpakaṃ purisarūpaka’’nti pāḷiyaṃ vuttattā kiṃ itthipurisarūpameva na vaṭṭatīti āha ‘‘na kevala’’ntiādi. Tiracchānarūpampi kātuṃ vā ‘‘karohī’’ti vattuṃ vā na <a name="M0.0472"></a> vaṭṭatīti sambandho. <span class="bld">Dvārapāla</span>nti dvārapālarūpaṃ. <span class="bld">Pasādanīyānī</span>ti pasādetabbāni, pasādetuṃ arahānīti attho.</p>



<p class="bodytext"><a name="para300"></a><span class="paranum">300</span>. <span class="bld">Ekaṅgaṇā</span>ti avihāraṭṭhānena samānabhūmibhāgā. <span class="bld">Muṇḍacchedanagabbho</span>ti muṇḍena chādetabbo gabbho.</p>



<p class="bodytext"><span class="bld">Tatthā</span>ti vijjhitabbarukkhe. ‘‘Kata’’nti iminā <span class="bld">kulaṅkapādaka</span>nti ettha ṇikapaccayassa atthaṃ dasseti. Taṃ āharimaṃ bhittipādaṃ patiṭṭhāpetunti sambandho. <span class="bld">Vassaparittāṇattha</span>nti vassodakaparittāṇatthaṃ. ‘‘Madditamattika’’nti iminā <span class="bld">uddasudha</span>nti ettha sudhāsaddassa lepanasudhaṃ dasseti, bhojanasudhaṃ nivatteti.</p>



<p class="bodytext"><span class="bld">Pamukha</span>nti vihārassa pamukhaṃ. <span class="bld">Ya</span>nti padesaṃ, hanantīti sambandho. Tassa katapadesassāti yojanā. <span class="bld">‘‘Paghāna’’ntipi vuccatī</span>ti dīghavasena ‘‘paghāna’’ntipi vuccati. Iminā purimapāṭhe rassabhāvaṃ dīpeti. <span class="bld">‘‘Pakuṭṭa’’ntipi pāṭho</span>ti sasaṃyogavasena ‘‘pakuṭṭa’’ntipi pāṭho. Iminā purimapāṭhe nisaṃyogabhāvaṃ dasseti. <span class="bld">Vaṃsa</span>nti veḷuṃ. <span class="bld">Tato</span>ti vaṃsato. ‘‘Osāretvā kata’’nti iminā osāretvā kataṃ <span class="bld">osāraka</span>nti vacanatthaṃ dasseti. ‘‘Chadanapamukha’’nti iminā ṇikapaccayassa sarūpaṃ dasseti. <span class="bld">Cakkalayutto</span>ti cakkalena yutto.</p>



<p class="bodytext"><a name="para301"></a><span class="paranum">301</span>. <span class="bld">Pānīyadānabhājana</span>nti pānīyaṃ deti anenāti pānīyadānaṃ, tameva bhājanaṃ pānīyadānabhājanaṃ. ‘‘Uḷuṅko ca thālakañcā’’ti iminā dve pānīyasaṅkhassa anulomānīti yojanā.</p>



<p class="bodytext"><a name="para303"></a><span class="paranum">303</span>. <span class="bld">Dvārathakanaka</span>nti dvāraṃ thaketi anenāti dvārathakanakaṃ. Gāmadvāresu dvārathakanakaṃ viya cakkalayuttaṃ dvārathakanakanti yojanā.</p>



<p class="bodytext"><a name="para305"></a><span class="paranum">305</span>. <span class="bld">Assatarirathā</span>ti <a name="V2.0118"></a> assānaṃ visesena, atisayena vāti <span class="bld">assataro,</span> atha vā pakatiasse tarati atikkamatīti assataro, so etesu rathesu yujjitabboti assatarī, teyeva rathāti assatarirathāti dassento āha ‘‘assatarayuttā rathā assatarirathā’’ti. Tattha ‘‘assatarayuttā’’ti iminā <span class="bld">‘‘assatarī’’</span>ti padassa assatthitaddhitaṃ dasseti. <span class="bld">Āmuttamaṇikuṇḍalā</span>ti padassa ‘‘sataṃ kaññā <a name="M0.0473"></a> sahassānī’’ti padena sambandhitabbattā vuttaṃ ‘‘āmuttamaṇikuṇḍalānī’’ti. Iminā nikārassa ākāro hotīti dasseti. Kaṇṇesu āmuttaṃ maṇikuṇḍalaṃ etāsanti <span class="bld">āmuttamaṇikuṇḍalā</span> kaññāyo.</p>



<p class="bodytext">Khandhaparinibbānena parinibbutoti atthaṃ paṭikkhipanto āha ‘‘kilesaparinibbānena parinibbuto’’ti. <span class="bld">Sītibhūto</span>ti ettha kilesātapānaṃ abhāveneva sītibhūto, na aññesanti āha ‘‘kilesātapābhāvenā’’ti. ‘‘Kilesūpadhiabhāvenā’’ti iminā <span class="bld">nirupadhī</span>ti ettha khandhūpadhiabhisaṅkhārūpadhiabhāvenāti atthaṃ paṭikkhipati.</p>



<p class="bodytext"><span class="bld">Āsattiyo</span>ti ettha punappunaṃ visayesu, bhavesu vā sañjantīti āsattiyoti dassento āha ‘‘rūpādīsū’’tiādi. <span class="bld">Patthanāyo</span>ti taṇhāyo. Iminā āsattīnaṃ sarūpaṃ dasseti. ‘‘Chinditvā’’ti iminā <span class="bld">chetvā</span>ti ettha chedhātuyā chedanatthaṃ dasseti. <span class="bld">Vineyyahadaye dara</span>nti ettha ‘‘vineyyā’’ti padassa tvāpaccayantabhāvañca hadayasaddassa cittavācakabhāvañca darathasarūpañca dassento āha ‘‘citte kilesadarathaṃ vinetvā’’ti. Tattha ‘‘citte’’ti iminā hadayasaddassatthaṃ dasseti, ‘‘kilesa’’ iti padena darathasarūpaṃ, ‘‘vinetvā’’ti iminā tvāpaccayantabhāvaṃ dasseti. <span class="bld">Vayakaraṇa</span>nti paribbayamūlaṃ. Tañhi vayaṃ kariyati anenāti vayakaraṇanti vuccati. Iminā vayassa karaṇaṃ vayāyikaṃ, karaṇatthe āyikapaccayo, vayāyikameva <span class="bld">veyyāyika</span>nti atthaṃ dasseti.</p>



<p class="bodytext"><a name="para307"></a><span class="paranum">307</span>. <span class="bld">Ādeyyavāco</span>ti ettha ādiyitabbāti <span class="bld">ādeyyā,</span> sā vācā etassāti ādeyyavācoti dassento āha ‘‘tassa vacana’’ntiādi. Tattha <span class="bld">tassā</span>ti anāthapiṇḍikassa. <span class="bld">Sadhanā</span>ti saṃvijjamāna dhanā, attano vā dhanavanto. <span class="bld">Mandadhanā</span>ti appadhanā. <span class="bld">Adāsī</span>ti anāthapiṇḍiko adāsi. <span class="bld">Itī</span>ti evaṃ, datvā katvāti sambandho. <span class="bld">So</span>ti anāthapiṇḍiko, agamāsīti sambandho.</p>



<p class="bodytext">Kahāpaṇe <a name="M0.0474"></a> santharīti sambandho. Koṭiyā karaṇabhūtāya, ādhārabhūtāya vā. <span class="bld">Paṭipātetvā</span>ti paṭihanāpetvā<a name="V2.0119"></a>. Tattha tasmiṃ ṭhāne ye rukkhā vā yā pokkharaṇiyo vā tiṭṭhantīti yojanā. <span class="bld">Tesa</span>nti tāsaṃ rukkhapokkharaṇīnaṃ. Sāmaññañhi apekkhitvā pulliṅgavasena vuttaṃ. <span class="bld">Parikkhepapamāṇa</span>nti pariṇāhassa pamāṇaṃ. <span class="bld">Assā</span>ti anāthapiṇḍikassa.</p>



<p class="bodytext">Evaṃ bahudhanaṃ cajantassāpi gahapatinoti yojanā. <span class="bld">Koṭṭhakaṃ māpesī</span>ti ettha aññe koṭṭhake paṭikkhipanto āha ‘‘dvārakoṭṭhakapāsāda’’nti.</p>



<p class="bodytext"><span class="bld">Vihārādayo</span>ti ettha ādisaddena pāḷiyaṃ āgate pariveṇādayo cuddasa upakaraṇe saṅgaṇhāti. Amhākaṃ bhagavato vihārakārāpanapasaṅgena sattannampi buddhānaṃ vihārakārāpanaṃ dassento āha ‘‘vipassissā’’tiādi. Tattha vipassissa bhagavato vihāraṃ (dī. ni. aṭṭha. 2.12) kārāpesīti sambandho. Tigāvutappamāṇaṃ bhūmiṃ suvaṇṇayaṭṭhisantharena kiṇitvā vihāraṃ kārāpesīti yojanā. Eseva nayo paratopi. Aṭṭhakarīsappamāṇā bhūmi usabhena dasausabhappamāṇā yaṭṭhiyā dvisatayaṭṭhippamāṇā hotīti daṭṭhabbaṃ. ‘‘Evaṃ anupubbena parihāyantī’’ti vatvā sabbajanaṃ saṃvejento āha ‘‘sampattiyo hī’’tiādi. Tattha yasmā sampattiyo parihāyanti, tasmā alameva sabbasampattīsu virajjituṃ, alaṃ eva sabbasampattīhi vimuccitunti yojanā. ‘‘Sabbasampattīsū’’ti padañhi ‘‘vimuccitu’’nti padena vibhattipariṇāmaṃ katvā sambandhitabbaṃ.</p>



<p class="bodytext"><a name="para308"></a><span class="paranum">308</span>. Khaṇḍaphullasaddānaṃ adhikaraṇabhāvaṃ dassento āha ‘‘khaṇḍanti chinnokāso. Phullanti phalitokāso’’ti. Tattha ‘‘chinnokāso’’ti iminā khaṇḍati chijjati etthāti <span class="bld">khaṇḍa</span>nti vacanatthaṃ dasseti. ‘‘Phalitokāso’’ti iminā phullati phalati etthāti <span class="bld">phulla</span>nti vacanatthaṃ dasseti. <span class="bld">Paṭisaṅkharissatī</span>ti ettha pāṭisaddassa pākatikatthabhāvaṃ, saṅkharissatisaddassa ca karadhātuyā nipphannabhāvaṃ dassetuṃ vuttaṃ ‘‘pākatikaṃ kariyatī’’ti.</p>



<p class="bodytext"><a name="para310"></a><span class="paranum">310</span>. <span class="bld">Thero</span>ti <a name="M0.0475"></a> sāriputtatthero, āgacchatīti sambandho. <span class="bld">Ida</span>nti gilānapaṭijagganādi. <span class="bld">Assā</span>ti therassa. <span class="bld">Aggāsana</span>ntiādīsu aggasaddo paṭhamatthopi uttamatthopi yujjati. Tena vuttaṃ ‘‘therāsana’’ntiādi. <span class="bld">Antarā satthīna</span>nti ettha <span class="bld">antarā</span>ti bhummatthe nissakkavacanaṃ. Satthisaddo ca ūrusaṅkhāto pādavācakoti āha ‘‘catunnaṃ pādānaṃ antare’’ti.</p>



<p class="bodytext"><a name="para315"></a><span class="paranum">315</span>. <span class="bld">Patiṭṭhāpesī</span>ti <a name="V2.0120"></a> ettha kaṃ vayaṃ katvā patiṭṭhāpesīti āha ‘‘aṭṭhārasakoṭipariccāgaṃ katvā’’ti. <span class="bld">Eva</span>ntiādi nigamanaṃ.</p>



<p class="subhead">Āsanappaṭibāhanādikathā</p>



<p class="bodytext"><a name="para316"></a><span class="paranum">316</span>. <span class="bld">Vippakatabhojanenā</span>ti ettha vippakatasaddo aniṭṭhitapariyāyoti āha ‘‘aniṭṭhite bhojane’’ti. Pakiriyittha, pakiriyissate vā <span class="bld">pakataṃ,</span> na pakataṃ <span class="bld">vippakata</span>nti viggaho kātabbo, atthato pana ‘‘kariyamāno aniṭṭhito’’ti vuttaṃ hoti. <span class="bld">Etthā</span>ti ṭhāne. <span class="bld">Atisamīpa</span>nti bhuñjamānassa bhikkhussa atiāsannaṃ. <span class="bld">Tassā</span>ti bhuñjamānassa bhikkhussa. <span class="bld">Pivitvā vā</span>ti yāguṃ pivitvā vā. <span class="bld">Khāditvā vā</span>ti khajjakaṃ khāditvā vā. <span class="bld">Rittahatthampī</span>ti tucchahatthampi. Pisaddena āmisahatthaṃ pana pagevāti dasseti. <span class="bld">Hī</span>ti saccaṃ, yasmā vā. <span class="bld">So</span>ti rittahattho bhikkhu.</p>



<p class="bodytext"><span class="bld">Āpatti</span>nti dukkaṭāpattiṃ. <span class="bld">Ya</span>nti vippakatabhojanaṃ bhikkhuṃ. <span class="bld">So</span>ti pacchā āgato bhikkhu. <span class="bld">Ayañca bhikkhū</span>ti vippakatabhojano ayañca bhikkhu. <span class="bld">Tenā</span>ti vippakatabhojanena navakena vā vuḍḍhatarena vā bhikkhunā. Kiṃ navakena vuḍḍhataraṃ āṇāpetuṃ vaṭṭatīti āha ‘‘vuḍḍhataraṃ hī’’tiādi. <span class="bld">Hī</span>ti saccaṃ, yasmā vā. <span class="bld">So</span>ti vuḍḍhataro bhikkhu. <span class="bld">Tato</span>ti udakaṃ āharāpetuṃ āṇattito. <span class="bld">Ya</span>nti kammaṃ.</p>



<p class="bodytext"><span class="bld">Yo</span>ti bhikkhu. ‘‘Evarūpassā’’ti padena tassa niyamanaṃ veditabbaṃ. Kāsassa kheḷamallakaṃ ṭhapetabbaṃ. Bhagandaraatisārānaṃ vaccakapālaṃ ṭhapetabbaṃ<a name="M0.0476"></a>. Aññesaṃ aññāni ṭhapetabbāni honti. Tena vuttaṃ ‘‘kheḷa…pe… hontī’’ti. <span class="bld">Yasmiṃ</span>ti yasmiṃ gilāne. Yopi bhesajjaṃ karotīti sambandho. <span class="bld">Lesakappenā</span>ti ettha lesakappasaddānaṃ atthato ekattā vuttaṃ ‘‘appakena sīsābādhādimattenā’’ti. <span class="bld">Bhikkhū gaṇetvā</span>ti ettha gaṇaṃ ñatvāti dassento āha ‘‘paricchedaṃ ñatvā’’ti. Tattha ‘‘pariccheda’’nti iminā gaṇasaddassa adhippāyatthaṃ dasseti. ‘‘Ñatvā’’ti iminā idhātuyā atthaṃ dasseti.</p>



<p class="subhead">Senāsanaggāhakathā</p>



<p class="bodytext"><a name="para318"></a><span class="paranum">318</span>. <span class="bld">Seyyā</span>ti kāyapasāraṇasaṅkhātaṃ sayanakiriyaṃ paṭikkhipitvā senāsanasaṅkhātaṃ seyyaṃ dassento <a name="V2.0121"></a> āha ‘‘mañcaṭṭhānānī’’ti. ‘‘Seyyāparicchedenā’’ti iminā <span class="bld">seyyagghenā</span>ti ettha agghasaddassa pūjanatthaṃ paṭikkhipitvā paricchedanatthaṃ dīpeti. Ettha ca agghasaddassa catutthakkharena yuttabhāvo heṭṭhā samuccayakkhandhakavaṇṇanā (cūḷava. aṭṭha. 102) yojanāya vuttoyeva. <span class="bld">Kāla</span>nti seyyāpaṭiggahaṇassa kālaṃ. <span class="bld">Gāhiyamānā</span>ti gāhāpiyamānā. ‘‘Atirekāni ahesu’’nti iminā <span class="bld">ussārayiṃsū</span>ti ettha uddhaṃ sārayiṃsu gacchiṃsu pavattiṃsūti atthaṃ dasseti. <span class="bld">Atirekānī</span>ti ca bhikkhuparicchedato seyyāparicchedāni atirekāni. <span class="bld">Anubhāga</span>nti ettha anu pacchā dātabbo bhāgo anubhāgoti dassento āha ‘‘puna aparampi bhāgaṃ dātu’’nti. <span class="bld">Atimandesū</span>tiādivacanena kiñcimandesu bhikkhūsu ekekassa bhikkhuno dve tisso seyyā dātabbā. Yato kiñcimandesu bhikkhūsu dve tayo vihārā dātabbāti atthopi gahetabbo. <span class="bld">Tatthā</span>ti ‘‘na akāmā dātabbo’’ti vacane. Anubhāge gahiteti yojanā. Yena anubhāgo ca paṭhamabhāgo ca gahito, so bhikkhūti yojanā.</p>



<p class="bodytext">‘‘Upacārasīmato bahī’’ti iminā <span class="bld">nissīme</span>ti ettha sīmato bahi nikkhantaṃ, nisinnaṃ vā nissīmanti atthaṃ dasseti. Upacārasīmāya āvāsavaḍḍhanavasena ativitthārattā vuttaṃ ‘‘dūre ṭhitassāpī’’ti. <span class="bld">Utukālepī</span>ti <a name="M0.0477"></a> hemantagimhakālepi. Tasmiñhi kāle sītauṇhautu tikhiṇo hoti, tasmā tasseva visesena utukāloti nāmaṃ pākaṭaṃ hoti. Tena vuttaṃ ‘‘hemantagimhakālepī’’ti. Pisaddena vassakālaṃ apekkhati. Purimavassūpanāyikadivase gāho <span class="bld">purimako,</span> pacchimavassūpanāyikadivase gāho <span class="bld">pacchimako</span>.</p>



<p class="bodytext">Antarā dvīhi vassūpanāyikadivasehi mutte kāle gāho <span class="bld">antarāmuttako. Ekasmiṃ vihāre</span>ti ekissaṃ vihārasīmāyaṃ. <span class="bld">Senāsanasāmikā</span>ti senāsanadāyakā, dentīti sambandho. <span class="bld">Ta</span>nti senāsanaṃ. Āvāsikā na olokentīti sambandho. <span class="bld">Etthā</span>ti senāsane. <span class="bld">Palujjantampī</span>ti vinassantampi. Bhagavā āhāti sambandho. <span class="bld">Tassā</span>ti senāsanassa. <span class="bld">Aparajjū</span>ti aparasmiṃ ahani aparajju. <span class="bld">Gatāyā</span>ti atikkamitāya. <span class="bld">Pavāraṇāya gatāya</span> pavāraṇadivase atikkamite sati aparajju antarāmuttako gāhetabboti yojanā.</p>



<p class="bodytext"><span class="bld">Ta</span>nti antarāmuttakaṃ. <span class="bld">Gāhentenā</span>ti gāhāpentena. <span class="bld">Tenā</span>ti gaṇhantena. <span class="bld">Aṭṭhamāse</span>ti cattāro hemantamāse, cattāro ca gimhamāseti aṭṭhamāse. Kadāci pañca gimhamāseti navamāse vā. <span class="bld">Khaṇḍaṃ vā</span>ti chinnaṭṭhānaṃ vā. <span class="bld">Phullaṃ vā</span>ti phalitaṭṭhānaṃ vā. <span class="bld">Paṭisaṅkharitabba</span>nti pākatikaṃ kātabbaṃ. <span class="bld">Divasaṃ khepetvā</span>ti pariveṇe divasaṃ khepetvā. <span class="bld">Tatthā</span>ti gahitasenāsane. <span class="bld">Rattindiva</span>nti ratti <a name="V2.0122"></a> ca divo ca rattindivaṃ, samāhāradvando, accantasaṃyoge cetaṃ upayogavacanaṃ. <span class="bld">Na labbhatī</span>ti saṅghattherena na labbhati. <span class="bld">Ida</span>nti senāsanaṃ.</p>



<p class="bodytext">Antarāmuttakagāhena agahetabbasenāsanaṃ dassento āha ‘‘yasmiṃ panā’’tiādi. <span class="bld">Temāsaccayena temāsaccayenā</span>ti tiṇṇaṃ māsānaṃ atikkamena tiṇṇaṃ māsānaṃ atikkamena. <span class="bld">Hī</span>ti saccaṃ, yasmā vā. <span class="bld">Yasmiṃ panā</span>ti senāsane pana. <span class="bld">Sakidevā</span>ti ekavārameva. <span class="bld">Aya</span>nti esā kathā.</p>



<p class="bodytext"><span class="bld">Tatthā</span>ti duvidhesu senāsanaggāhesu. <span class="bld">Utukāla</span>nti utukāle āgacchantīti sambandho. Tesaṃ tadāva dātabbanti sambandho. <span class="bld">Akālo nāmā</span>ti <a name="M0.0478"></a> uṭṭhāpanassa akālo nāma natthi. Ekaṃ vā mañcaṭṭhānaṃ vā ṭhapetabbanti yojanā. Eko vā thero āgacchatīti yojanā. <span class="bld">Ubbhaṇḍikā</span>ti ukkhittabhaṇḍikā.</p>



<p class="bodytext"><span class="bld">Bahūsū</span>ti tayo ādiṃ katvā bahūsu bhikkhūsu. <span class="bld">Pahotī</span>ti ekekassa bhikkhussa pahoti. <span class="bld">Tatthā</span>ti pariveṇe. <span class="bld">Tassevā</span>ti pariveṇasāmikasseva. <span class="bld">Evaṃ apahontesū</span>ti evaṃ pariveṇagghena apahontesu. <span class="bld">Pāsādagghenā</span>ti vihārasaṅkhātassa pāsādassa paricchedena. <span class="bld">Ovarakagghenā</span>ti gabbhassa paricchedena. <span class="bld">Seyyagghenā</span>ti catupañcahatthappamāṇāya seyyāya paricchedena. <span class="bld">Mañcaṭṭhānenā</span>ti dvihatthavitthārassa catuhatthaāyāmassa mañcassa ṭhānena. Ekamañcaṭṭhānassa dvinnaṃ pīṭhakānaṃ ṭhānattā vuttaṃ ‘‘ekapīṭhakaṭṭhānavasenā’’ti. Idaṃ nisīdituṃ sakkuṇeyyavasena vuttaṃ. Sace na sakkā nisīdituṃ, na dātabbaṃ. Tena vuttaṃ ‘‘bhikkhuno pana ṭhitokāsamattaṃ na gāhetabba’’nti. <span class="bld">Eta</span>nti ṭhitokāsamattaṃ. <span class="bld">Hī</span>ti saccaṃ, yasmā vā. Ekamañcaṭṭhānassa tiṇṇaṃ janānaṃ ekapīṭhakaṭṭhānabhāvena apahontattā vuttaṃ ‘‘ekaṃ mañcaṭṭhānaṃ vā tiṇṇaṃ janānaṃ dātabba’’nti. <span class="bld">Hī</span>ti saccaṃ. ‘‘Sītasamaye’’ti iminā uṇhasamayepi sabbadivasaṃ ajjhokāse vasituṃ na sakkāti dīpeti. Pariḷāhasamaye pana sakkā sabbarattiṃ ajjhokāse vasituṃ. Kiñcāpi sakkā, sītuṇhakāle pana na dātabbattā pariḷāhasamayepi na dātabbanti veditabbaṃ. Ekamañcaṭṭhāne vā ekapīṭhakaṭṭhāne vā tiṇṇaṃ janānaṃ nisīdanākāraṃ dassento āha ‘‘mahātherenā’’tiādi. Tattha mahātherena vattabbanti sambandho. <span class="bld">Niddāgaruko</span>ti niddāya garukārako. <span class="bld">Sītaṃ anudahatī</span>ti sītaṃ maṃ pīḷeti. <span class="bld">Tenā</span>ti mahātherena. <span class="bld">Dutiyattherenāpī</span>ti pisaddo mahātheraṃ apekkhati. <span class="bld">Vuttanayenevā</span>ti ‘‘ukkāsitvā’’tiādinā vuttanayeneva. <span class="bld">Eva</span>ntiādi nigamanaṃ. Jambudīpe pana ekacce bhikkhū gāhentīti sambandho. Kiñcideva mañcaṭṭhānaṃ <a name="V2.0123"></a> vā pīṭhaṭṭhānaṃ vāti yojanā. <span class="bld">Aya</span>ntiādi purimavacanassa nigamanavasena pacchimavacanassa kathanatthāya vuttavacanaṃ.</p>



<p class="bodytext">Vassāvāse <a name="M0.0479"></a> senāsanaggāho evaṃ veditabboti yojanā. <span class="bld">Āgantukavatta</span>nti āgantukassa vattaṃ. <span class="bld">Aññatthā</span>ti aññasmiṃ ṭhāne. Gantvā vasitukāmena āgantukenāti yojanā. <span class="bld">Vassūpanāyikadivasamevā</span>ti vassaṃ upagamanadivaseyeva. <span class="bld">Tatthā</span>ti aññaṃ ṭhānaṃ. Nagantabbakāraṇaṃ dassento āha ‘‘vasanaṭṭhānaṃ vā hī’’tiādi. <span class="bld">Hī</span>ti yasmā. <span class="bld">Tatrā</span>ti aññasmiṃ ṭhāne. <span class="bld">Tenā</span>ti sambādhaasampajjanakāraṇā. <span class="bld">Tasmā</span>ti yasmā na phāsuṃ vihareyya, tasmā. <span class="bld">Taṃ vihāra</span>nti yasmiṃ vasitukāmo, taṃ vihāraṃ. <span class="bld">Tatthā</span>ti vihāre, vasanto sukhaṃ vasissatīti sambandho. <span class="bld">Uddesatthiko</span>ti uddesaṃ atthiko, uddesena vā. <span class="bld">Kammaṭṭhānasappāyata</span>nti kammaṭṭhānena, kammaṭṭhānassa vā sappāyabhāvaṃ.</p>



<p class="bodytext"><span class="bld">Tatthā</span>ti aññavihāraṃ. Gacchantena ghaṭṭetabboti sambandho. Ghaṭṭetabbākāraṃ dassento āha ‘‘na tatthā’’tiādi. Tattha <span class="bld">tatthā</span>ti sakaṭṭhāne. Kiṃ na vattabbāti āha ‘‘tumhe’’tiādi. Salākabhattādīni vā yāgukhajjakādīni vā natthi na vijjantīti yojanā. Uposathāgārassa parikkhāroti sambandho. Tumhākaṃ vihārassa idaṃ tāḷañceva imaṃ sūciñca sampaṭicchathāti yojanā. <span class="bld">Gamiyavatta</span>nti gamikānaṃ bhikkhūnaṃ vattaṃ. ‘‘Daharehī’’ti padaṃ ‘‘ukkhipāpetvā’’ti ca ‘‘gāhāpetvā’’ti ca padadvaye kāritakammaṃ, ‘‘pattacīvarabhaṇḍikāyo’’ti padaṃ ‘‘ukkhipāpetvā’’ti pade dhātukammaṃ, ‘‘telanāḷikattaradaṇḍādīnī’’ti padaṃ ‘‘gāhāpetvā’’ti pade dhātukammameva. <span class="bld">Attānaṃ dassentenā</span>ti attānaṃ manussānaṃ pakāsentena. <span class="bld">Vitakka</span>nti paccayabāhullikavitakkaṃ. ‘‘Saparivāra’’nti padaṃ ‘‘gacchantañcā’’ti pade kiriyāvisesanaṃ. Evañhi sati saparivāraṃ gacchantañcāti sambandho. <span class="bld">‘‘Na’’</span>nti pade pana kārakavisesanaṃ. Evañhi sati saparivāraṃ naṃ bhikkhunti sambandho. ‘‘Disvā’’ti pade ca kiriyāvisesanameva. Evañhi sati gacchantañca naṃ bhikkhuṃ saparivāraṃ disvāti sambandho. Manussā vadantīti sambandho. <span class="bld">Tesū</span>ti manussesu. Eko paṇḍitamanussoti sambandho. Ayaṃ kālo vassūpanāyikakālo nāmāti yojanā. <span class="bld">Yatthā</span>ti ṭhāne. <span class="bld">Tassā</span>ti ekassa paṇḍitamanussassa, vacananti sambandho. Te manussā yācantīti sambandho<a name="M0.0480"></a>. <span class="bld">Aññatthā</span>ti aññaṃ ṭhānaṃ. Mejjanti aññamaññaṃ sinehantīti <span class="bld">mittā</span>. Sukhadukkhesu amā saha vattantīti <span class="bld">amaccā</span>. Mittāyeva amaccāti <span class="bld">mittāmaccā,</span> te. <span class="bld">Sammantayitvā</span>ti samaṃ, sammā vā mantayitvā. <span class="bld">Idhevā</span>ti gāme eva, vihāre eva vā. Kasmā sādituṃ vaṭṭati, nanu sabbametaṃ akappiyañca sāvajjañcāti āha <a name="V2.0124"></a> ‘‘sabbañhetaṃ kappiyañceva anavajjañcā’’ti. Hi yasmā etaṃ sabbaṃ kappiyañca anavajjañca, tasmā sabbaṃ sādituṃ vaṭṭatīti yojanā. Kurundiyaṃ pana vuttanti sambandho. <span class="bld">Ubhayampī</span>ti mahāaṭṭhakathākurundīsu vuttavacanavasena ubhayampi etaṃ vacananti sambandho.</p>



<p class="bodytext">Āvāsikavattaṃ vitthārento āha ‘‘paṭikacceva hī’’tiādi. Tattha <span class="bld">paṭikaccevā</span>ti āgantukānaṃ āgatato paṭhamameva. <span class="bld">Padhānagharavihāramaggo</span>ti padhānagharamaggo ca vihāramaggo ca. <span class="bld">Muddavedikāyā</span>ti cetiyassa hammiyavedikāya. Kasmā idampi sabbaṃ kātabbanti āha ‘‘vassaṃ vasitukāmā hī’’tiādi. <span class="bld">Hī</span>ti saccaṃ, yasmā vā. Vassaṃ vasitukāmā sukhaṃ vasissantīti sambandho. Kataparikammehi āvāsikehīti sambandho. Yato kulato pakatiyā labbhati, tasmiṃ kule vassāvāsikaṃ pucchitabbanti yojanā. <span class="bld">Na dinnapubba</span>nti pubbe na dinnaṃ. <span class="bld">Hī</span>ti yasmā. <span class="bld">Upaddutā</span>ti upagantvā, bhusaṃ vā pīḷitā. <span class="bld">Tatthā</span>ti manussesu. <span class="bld">Ye</span>ti manussā. <span class="bld">Vassāvāsike gāhite</span>ti vassāvāsike senāsane gāhāpiyamāne. <span class="bld">Gāhitabhikkhūna</span>nti gāhāpitabhikkhūnaṃ. <span class="bld">Vassāvāsika</span>nti vassaṃ āvasantānaṃ dātabbaṃ cīvaraṃ. <span class="bld">Gāhaṇakālo</span>ti gāhāpanakālo. <span class="bld">Upakaṭṭho</span>ti āsanno. <span class="bld">Chātakādīhī</span>ti ādisaddena rogādayo saṅgaṇhāti. <span class="bld">Ya</span>nti cīvaraṃ. <span class="bld">Tato</span>ti cīvarato. <span class="bld">Ta</span>nti vacanaṃ. <span class="bld">Tadanurūpenā</span>ti tesaṃ manussānaṃ vacanassānurūpena. <span class="bld">Tesaṃ tesa</span>nti manussānaṃ, vassāvāsikaṃ cīvaranti sambandho.</p>



<p class="bodytext"><span class="bld">Yassā</span>ti bhikkhuno. <span class="bld">So</span>ti bhikkhu. Iti vadantīti yojanā. <span class="bld">Ta</span>nti cīvaraṃ. <span class="bld">Paṭikkammā</span>ti paṭikkamitvā. Vihārato apasakkitvāti attho. <span class="bld">Tatrā</span>ti gāme. <span class="bld">Upanikkhepaṃ ṭhapetvā</span>ti kappiyavatthuṃ vā akappiyavatthuṃ vā ārāmikādīnaṃ hatthe upanikkhepaṃ ṭhapetvā. <span class="bld">Vihāre</span>ti vihārassa, vihāre vassaṃ vasantassa vā. <span class="bld">Apucchitvāpī</span>ti pisaddena <a name="M0.0481"></a> ‘‘pucchitvāpī’’ti atthaṃ dasseti. <span class="bld">Tesa</span>ntikulānaṃ. <span class="bld">Vatta</span>nti jagganādivattaṃ. <span class="bld">Tesa</span>nti kulānaṃ. <span class="bld">Āgatañca ta</span>nti taṃ paṃsukūlikaṃ āgatañca vadantīti sambandho. <span class="bld">Tenā</span>ti paṃsukūlikena. <span class="bld">Dātuṃ na icchantī</span>ti saṅghassa ācikkhantepi saṅghassa dātuṃ na icchanti. <span class="bld">Sabhāgo bhikkhū</span>ti attanā sabhāgo bhikkhu. <span class="bld">Eta</span>nti vassāvāsikaṃ. Paṃsukūlikassa na vaṭṭati, kasmā? Gahapaticīvarattā. <span class="bld">Itī</span>tiādi nigamanaṃ. <span class="bld">Saddhādeyye</span>ti saddhāya dātabbe vassāvāsikalābhavisaye.</p>



<p class="bodytext"><span class="bld">Tatruppāde</span>ti tasmiṃ vihāre uppajjanakalābhavisaye. <span class="bld">Bhaṇḍapaṭicchādana</span>nti paṭicchādanacīvarabhaṇḍaṃ. Cīvarabhaṇḍameva hi yasmā anena sarīraṃ paṭicchādiyati, tasmā bhaṇḍapaṭicchādananti <a name="V2.0125"></a> vuccati. <span class="bld">Gāhethā</span>ti bhikkhūhi gāhāpetha. <span class="bld">Gāhetabba</span>nti bhikkhūhi gāhāpetabbaṃ. <span class="bld">Vatthu panā</span>ti sāṭakato aññaṃ kappiyaṃ vā akappiyaṃ vā vatthu pana. Kasmā vaṭṭatiyeva, nanu akappiyavatthu na vaṭṭatīti āha ‘‘kappiyakārakānañhi’’tiādi. Tattha <span class="bld">hi</span> yasmā anuññātaṃ, tasmā vaṭṭatiyevāti yojanā. Dinnavatthuto uppannanti sambandho.</p>



<p class="bodytext"><span class="bld">Ya</span>nti vatthu dinnanti sambandho. <span class="bld">Etthā</span>ti kappiyakārakānaṃ hatthe dinnavatthūsu. <span class="bld">Ta</span>nti vatthu upanāmentehīti sambandho. Garubhaṇḍaṃ hoti, garubhaṇḍattā aññesu paccayesu na upanāmetabbanti adhippāyo. <span class="bld">Puggalavasenevā</span>ti ‘‘bhikkhū cīvarena kilamanti, ettakaṃ nāma taṇḍulabhāgaṃ bhikkhūnaṃ cīvaraṃ kātuṃ ruccati saṅghassā’’tiādinā puggalaṃ parāmasitvā puggalavaseneva. <span class="bld">Saṅghavasenā</span>ti ‘‘saṅgho cīvarena kilamatī’’tiādinā saṅghavasena na kātabbanti sambandho. Evaṃ puggalavasena apalokanakammassa akattabbataṃ dassetvā idāni vatthuvasena tasseva akattabbataṃ dassento āha ‘‘jātarūparajatavasenāpī’’tiādi. <span class="bld">Kappiyabhaṇḍavasenā</span>ti cīvarataṇḍulehi avasesassa kappiyabhaṇḍassa vasena. Cīvarataṇḍulānañhi visuṃ gahitattā ‘‘kappiyabhaṇḍavasenā’’ti ettha tehi avaseso kappiyabhaṇḍova gahetabbo. <span class="bld">Taṃ panā</span>ti apalokanakammaṃ pana. Kattabbākāraṃ dassento āha ‘‘idānī’’tiādi. <span class="bld">Subhikkha</span>nti samiddhabhikkhaṃ. <span class="bld">Sulabhapiṇḍa</span>nti <a name="M0.0482"></a> sukhena labhapiṇḍaṃ. Dvīhi padehi aññamaññassa kāraṇaṃ dasseti, subhikkhattā sulabhapiṇḍaṃ, sulabhapiṇḍattā subhikkhanti vuttaṃ hoti.</p>



<p class="bodytext">Evaṃ cīvarapaccayaṃ sallakkhetvā senāsanaṃ sallakkhetabbanti sambandho. <span class="bld">Kāle</span>ti gāhāpanassa kāle. <span class="bld">Vutta</span>nti mahāaṭṭhakathāya vuttaṃ. Kasmā dve sammannitabbā, nanu ekampi sammannituṃ vaṭṭatīti āha ‘‘evañhī’’tiādi. Tattha hi yasmā gāhessati, tasmā dve sammannitabbāti yojanā. Ekena hi sammutiladdhena sakkā paraṃ gāhāpetuṃ, attanā pana attano pāpetuṃ na sakkā, tasmā dvīsu sammatesu navako vuḍḍhassa, vuḍḍho ca navakassāti ubho aññamaññaṃ gāhessantīti adhippāyo. <span class="bld">Sammannitabbā</span>ti ekato sammannitabbā. <span class="bld">Aṭṭhapi soḷasapī</span>ti ettha pisaddena tato adhikampi ekato sammannituṃ vaṭṭatīti dīpeti. Sattasatikakkhandhake ubbāhikasammutiyaṃ (cūḷava. 456) aṭṭhapi janā ekatova sammatāti vacanañcettha sādhakaṃ. Niggahakammameva hi saṅgho saṅghassa na karotīti daṭṭhabbaṃ. <span class="bld">Tesa</span>nti aṭṭhasoḷasajanānaṃ, sammuti vaṭṭatiyevāti sambandho. Kinti sallakkhetabbanti āha ‘‘cetiyaghara’’ntiādi.</p>



<p class="bodytext"><span class="bld">Āsanaghara</span>nti <a name="V2.0126"></a> paṭimāgharaṃ. Maggapokkharaṇīnaṃ samīpe katā sālāyo upacāravasena vuccanti ‘‘maggo’’ti ca ‘‘pokkharaṇī’’ti ca. Tā hi sālāyo upacārasīmabbhantaragate gāmābhimukhamagge ca antoupacārasīmāyaṃ khaṇitā yattha katthaci pokkharaṇiyo ca karīyanti, iti sallakkhetabbanti yojanā. Asenāsanaṃ dassetvā senāsanaṃ dassento āha ‘‘vihāro’’tiādi. <span class="bld">Rukkhamūla</span>nti channakavāṭabaddharukkhamūlaṃ. Eseva nayo veḷugumbepi. Gāhentena ca gāhetabbānīti sambandho. <span class="bld">Saṅghiko</span>ti tatruppādo. <span class="bld">Tesū</span>ti dvīsu cīvarapaccayesu. <span class="bld">Ya</span>nti cīvarapaccayaṃ. <span class="bld">Tassā</span>ti cīvarapaccayassa. <span class="bld">Ṭhitikato</span>ti pabandhavasena ṭhitaṭṭhānato. <span class="bld">Itaro</span>ti paṭhamaṃ gahitacīvarapaccayato itaro.</p>



<p class="bodytext"><span class="bld">Appatāyā</span>ti <a name="M0.0483"></a> appabhāvato, gāhiyamāneti sambandho. <span class="bld">Pariveṇagghenā</span>ti pariveṇaparicchedena. <span class="bld">Labhantī</span>ti pariveṇasāmikā bhikkhū labhanti. <span class="bld">Ta</span>nti pariveṇaṃ. <span class="bld">Vijaṭetvā</span>ti vijaṭaṃ katvā, dve vā tayo vā koṭṭhāse katvāti attho. <span class="bld">Pakkhipitvā</span>ti bhāgakoṭṭhāsaṃ pakkhipitvā. <span class="bld">Na evaṃ kātabba</span>nti yathā mahāsumatthero āha, tathā na kātabbanti attho. Akātabbakāraṇaṃ dassento āha ‘‘manussā hī’’tiādi. <span class="bld">Tatthā</span>ti pariveṇe, pavisitabbaṃ iti āhāti yojanā. <span class="bld">Etthā</span>ti etasmiṃ gāhaṇaṭṭhāne. <span class="bld">Paṭikkosatī</span>ti paṭisedheti. Paṭikkosanākāraṃ dassento āha ‘‘mā āvuso’’tiādi. Iti vuttaṃ, iti paṭikkosatīti yojanā. Eko hi itisaddo luttaniddiṭṭho. <span class="bld">Tassā</span>ti mahātherassa. <span class="bld">Saṅgaha</span>nti bhikkhūnaṃ saṅgahaṃ. <span class="bld">Ta</span>nti mahātheraṃ.</p>



<p class="bodytext"><span class="bld">Evaṃ vattabba</span>nti evaṃ vakkhamānanayena vattabbaṃ. Paccayaṃ dhāretha, iti vattabbanti yojanā. Pāpuṇāti āvuso iti vutteti yojanā. ‘‘Gahitaṃ hotī’’ti iminā ‘‘gaṇhatha, gaṇhāmī’’ti paccuppannakālavasena vuttattā gahitaṃ hotīti dasseti. Atītaanāgatakālavasena agahitabhāvaṃ dassento āha ‘‘sace panā’’tiādi. <span class="bld">Satuppādamatta</span>nti gahaṇe satiyā uppādanamattaṃ. <span class="bld">Etthā</span>ti senāsanapaccayagahaṇaṭṭhāne.</p>



<p class="bodytext"><span class="bld">Yopī</span>ti yampi. Upayogatthe cetaṃ paccattavacanaṃ, yampi paccayaṃ vissajjetīti yojanā. <span class="bld">Paccaya</span>nti ca cīvarapaccayaṃ. <span class="bld">Ayampī</span>ti ayampi paccayo. Pisaddo mahālābhapariveṇe paccayaṃ sampiṇḍeti. <span class="bld">Tasmiṃyeva pariveṇe</span>ti tasmiṃ paṃsukūlikena gahitapariveṇe eva. <span class="bld">Aññassā</span>ti paṃsukūlikato aññassa bhikkhussa. Paṃsukūliko ‘‘ahaṃ vasāmī’’ti senāsanaṃ jaggissati. Itaro ‘‘ahaṃ paccayaṃ gaṇhāmī’’ti senāsanaṃ jaggissatīti yojanā. <span class="bld">Dvīhi kāraṇehī</span>ti vasanagahaṇavasena dvīhi kāraṇehi. Paṃsukūlike gaṇhanteti sambandho. <span class="bld">Idhā</span>ti senāsane. <span class="bld">Tenā</span>ti <a name="V2.0127"></a> paṃsukūlikena. <span class="bld">Heṭṭhā</span>ti senāsanassa heṭṭhā, ṭhitaṃ aññaṃ bhikkhunti sambandho. <span class="bld">Tenā</span>ti paṃsukūlikena<a name="M0.0484"></a>, kiñci vacananti sambandho. Vutthavassassa paṃsukūlikassāti yojanā. <span class="bld">Vaṭṭatī</span>ti paṃsukūlikassa vaṭṭati. <span class="bld">Tasmiṃ senāsane</span>ti paṃsukūlikena gahitasenāsane. <span class="bld">Yesaṃ panā</span>ti manussānaṃ pana. <span class="bld">Tesa</span>nti manussānaṃ.</p>



<p class="bodytext"><span class="bld">Thūpaṃ katvā</span>ti cetiyaṃ katvā. <span class="bld">Tassā</span>ti thūpassa. <span class="bld">Tena bhikkhunā</span>ti vassāvāsikaṃ gāhakabhikkhunā. <span class="bld">Ta</span>nti bhojanasālaṃ. Gāhetuṃ vaṭṭatīti sambandho. <span class="bld">Sabbamida</span>nti sabbaṃ idaṃ vacanaṃ.</p>



<p class="bodytext"><span class="bld">Pāṭipadaaruṇato</span>ti vassūpanāyikadivasasaṅkhātassa pāṭipadassa aruṇuggamanato. <span class="bld">Vitakkacāriko</span>ti ‘‘kattha nu kho vasissāmī’’tiādinā vitakkena caraṇe anuyutto. <span class="bld">Senāsanaṃ yācatī</span>ti senāsanaggāhāpakaṃ senāsanaṃ yācati. <span class="bld">Gahita</span>nti saṅghena gahitaṃ. <span class="bld">Yatthā</span>ti ṭhāne. Vassūpagatehi vattabbāti sambandho. Punappunaṃ, samaṃ vā cetiyaṅgaṇādiṃ muñcanti sodhenti imāhīti <span class="bld">sammuñcaniyo</span>. Mucidhātu sodhanatthe yupaccayo karaṇatthe hoti. Tālujo paṭhamakkharo. Sulabhā ce daṇḍakā, ekekena dve tisso yaṭṭhisammuñcaniyo bandhitabbā. Sulabhā ce salākā, chapañcamuṭṭhisammuñcaniyo bandhitabbāti attho. <span class="bld">Pañca pañca ukkā</span>ti araññavihāresu parissayavijānanatthaṃ pañca pañca aggiukkā koṭṭetabbā chinditabbāti attho.</p>



<p class="bodytext">‘‘Nibaddhavattaṃ ṭhapetvā’’ti ettha akattabbavattaṃ dassento āha ‘‘vattaṃ karontehi cā’’tiādi. Tattha vattaṃ karontehi ca evarūpaṃ adhammikavattaṃ na kātabbanti sambandho. <span class="bld">Hi</span> saccaṃ, sabbeva ete uddesādayo papañcāti yojanā. Papañcenti saṃsāre ciraṃ ṭhapentīti <span class="bld">papañcā. Mūgabbata</span>nti mūgānaṃ vataṃ, mūgehi kattabbaṃ vā, mūgena viya vā amūgehi kattabbaṃ vataṃ. Evaṃ akātabbavattaṃ dassetvā idāni kātabbavattaṃ dassento āha ‘‘pariyattidhammo nāmā’’tiādi. <span class="bld">Tividhampī</span>ti pariyattipaṭipattipaṭivedhavasena tippakārampi. Avayavapariyattidhammopi avayavipariyattidhammaṃ, avayavipariyattidhammo <a name="M0.0485"></a> vā avayavapariyattidhammaṃ patiṭṭhāpeti, tasmā pariyattidhammo attanāpi attānaṃ patiṭṭhāpesīti veditabbaṃ. <span class="bld">Uddisathā</span>ti pariyattiṃ uddisatha. <span class="bld">Sodhetvā…pe… upasampādethā</span>ti ettha sodhanaṃ nāma sabbesaṃ ācārakulaputtānaṃ upaparikkhanaṃ. <span class="bld">Sodhetvā nissayaṃ dethā</span>ti ettha sodhanaṃ nāma bhikkhusabhāgataṃ upaparikkhanaṃ. <span class="bld">Hī</span>ti saccaṃ. <span class="bld">Kulaputto</span>ti ācārakulaputto. Yattakāni dhutaṅgāni samādiyituṃ sakkothāti yojanā. <span class="bld">Antovassaṃ nāmeta</span>nti bhummatthe upayogavacanametaṃ. Etasmiṃ antovasseti hi attho, bhavitabbantiādīsu <a name="V2.0128"></a> sambandhitabbaṃ. <span class="bld">Sakaladivasa</span>nti sakaladivasamhi, appamattehīti sambandho. <span class="bld">Ekacārikavatta</span>nti ekakena caritabbaṃ vattaṃ. <span class="bld">Bhasse</span>ti vacane. <span class="bld">Dasavatthukakatha</span>nti appicchatādidasavatthuka kathaṃ.</p>



<p class="bodytext"><span class="bld">Viggāhikapisuṇapharusavacanānī</span>ti viggahaṃ kalahaṃ janetīti viggāhikaṃ, viggāhikavacanañca pisuṇavacanañca pharusavacanañca viggāhikapisuṇapharusavacanāni. Manasikārabahulā viharatha iti ovaditabbāti yojanā. <span class="bld">Dantakaṭṭhakhādanavatta</span>nti heṭṭhā adinnādānavaṇṇanāyaṃ vuttaṃ dantakaṭṭhakhādane, dantakaṭṭhakhādanassa vā vattaṃ. ‘‘Pattaṃ thavikāya pakkhipantena na kathetabba’’nti iminā kathente pamādena patto bhijjeyyāti pattassa guttatthāya kathanaṃ nivāreti. <span class="bld">Ācikkhitabbā</span>ti itisaddo parisamāpanattho.</p>



<p class="bodytext">Koci dāyakoti sambandho. <span class="bld">Āgantuko bhikkhū</span>ti cīvaraggāhitato pacchā āgato āgantuko bhikkhu. <span class="bld">Saṅghatthero</span>ti āvāsikasaṅghatthero. <span class="bld">Paṭhamabhāga</span>nti pubbe gāhitaṃ paṭhamabhāgaṃ, <span class="bld">parivattetvā</span>ti pubbe gāhitabhāgena pacchā dātabbaṃ vassāvāsikaṃ parivattetvā. Āgantukassa vassaggena pattaṭṭhāne āgantukassa dātabbanti yojanā. ‘‘Āgantukassā’’ti padaṃ pubbāparaṃ apekkhati. Tasmā dvinnaṃ padānaṃ majjhe vuttaṃ. <span class="bld">Paṭhamavassūpagatā</span>ti paṭhamavassūpanāyikadivase vassūpagatā. ‘‘Dve tīṇi cattārī’’ti vacanassa vā bahūnaṃ bhikkhūnaṃ vā byāpanatthāya ‘‘laddhaṃ laddha’’nti vicchāvasena vuttaṃ. <span class="bld">Tena panā</span>ti āgantukena <a name="M0.0486"></a> pana. Paṭhamavassūpagatehi appake laddhe pacchimavassūpanāyikadivase dātabbānaṃ vassāvāsikānaṃ bahukepi ayaṃ nayo ñātabboti katvā na vutto.</p>



<p class="bodytext"><span class="bld">Dvīsupī</span>ti paṭhama dutiyavasena dvīsupi. Vassūpagatā bhikkhū bhikkhāya kilamantā vadantīti sambandho. <span class="bld">Idhā</span>ti ṭhāne. <span class="bld">Vasantā</span>ti ekato vasantā. Dve bhāgā homa sādhu vatāti yojanā. <span class="bld">Sādhu vatā</span>ti ekaṃsena sundarā bhaveyyunti attho. <span class="bld">Yesa</span>nti bhikkhūnaṃ. <span class="bld">Tatthā</span>ti ñātipavāritaṭṭhānesu. <span class="bld">Pavāraṇāyā</span>ti pavāraṇādivase. <span class="bld">Tesū</span>ti bhikkhūsu. <span class="bld">Ye</span>ti bhikkhū. <span class="bld">Tatthā</span>ti ñātipavāritaṭṭhānesu. Kasmā apaloketvā dātabbaṃ, nanu te sādiyantīti āha ‘‘sādi yantāpi hī’’tiādi. Tattha <span class="bld">hī</span>ti yasmā. ‘‘Neva vassāvāsikassa sāmino’’ti iminā tesaṃ vassacchinnataṃ dīpeti. <span class="bld">Neva adātuṃ labhantī</span>ti paṭhamameva katikavattassa katattā adātuṃ neva labhanti, sabbesaṃ no amhākanti yojanā. <span class="bld">Idhā</span>ti ṭhāne. <span class="bld">Ta</span>nti katikavattaṃ. Eko bhikkhūti sambandho. <span class="bld">Tesa</span>nti bhikkhūnaṃ. <span class="bld">Tatthā</span>ti sabhāgaṭṭhāne. Vasitvā āgatānaṃ tesaṃ bhikkhūnanti <a name="V2.0129"></a> yojanā. Na labbhati iti vuttanti yojanā. <span class="bld">Imesa</span>nti vassāvāsiappattakānaṃ ekaccānaṃ. <span class="bld">Gāhitasadisamevā</span>ti vassāvāsikassa gāhitena sadisameva. <span class="bld">Tesamevā</span>ti ekaccānameva.</p>



<p class="bodytext"><span class="bld">Pakkantopī</span>ti aññaṃ ṭhānaṃ pakkamantopi. <span class="bld">Hī</span>ti saccaṃ, yasmā vā. Tena bhikkhunā kataṃ pānīyaupaṭṭhapanādikammaṃ <span class="bld">bhatiniviṭṭhaṃ</span> bhatiyā ṭhitanti yojanā. Apalokanakammaṃ katvā gāhitaṃ saṅghikanti sambandho. <span class="bld">Saṅghika</span>nti tatruppādaṃ sandhāya vuttaṃ. <span class="bld">Vibbhantopī</span>ti pisaddo pageva chinnavassoti dasseti. <span class="bld">Paccayavasenevā</span>ti saddhādeyyapaccayavasena. <span class="bld">Vadantī</span>ti keci vadanti.</p>



<p class="bodytext">Disaṃgamiko bhikkhu vibbhamatīti sambandho. <span class="bld">Manusse</span>ti vassāvāsikadāyakamanusse. <span class="bld">Sammukhā</span>ti āvāsikassa sammukhā. <span class="bld">Sampaṭicchāpetvā</span>ti ‘‘suṭṭhu dassāmā’’ti paṭicchāpetvā. <span class="bld">Yassa gāhita</span>nti yassa bhikkhuno senāsanaṃ gāhitaṃ. <span class="bld">Senāsanasāmikassā</span>ti senāsanadāyakassa puttadhītādayoti <a name="M0.0487"></a> sambandho. <span class="bld">Senāsane demā</span>ti senāsanassa dema. <span class="bld">Tatthā</span>ti senāsane. Ekameva vatthaṃ dātabbaṃ. Kasmā? Puggalassa adatvā senāsanasseva dātabbattā. <span class="bld">Vassāvāsikaṭṭhitikāyā</span>ti vassāvāsikagāhitassa ṭhitikāya. <span class="bld">Eseva nayo</span>ti senāsanasseva dinnattā eseva nayo. <span class="bld">Tasseva hontī</span>ti puggalasseva dinnattā tasseva honti.</p>



<p class="bodytext">Dutiyo therāsane gāhito hotīti sambandho. Paṭhamabhāgassa sāmaṇerassa gāhitattā vuttaṃ ‘‘varabhāgaṃ sāmaṇerassa datvā’’ti. <span class="bld">Ubhopī</span>ti dve therasāmaṇerepi. <span class="bld">Sayamevā</span>ti dāyako sayameva. <span class="bld">Ya</span>nti vassāvāsikaṃ. <span class="bld">Yassā</span>ti therassa vā sāmaṇerassa vā.</p>



<p class="bodytext"><span class="bld">Ito</span>ti vuttanayato. <span class="bld">Daharasāmaṇerassā</span>ti taruṇassa sāmaṇerassa. <span class="bld">So</span>ti gharasāmiko. <span class="bld">Na</span>nti pattajanaṃ. <span class="bld">Yassā</span>ti bhikkhuno. <span class="bld">Tesa</span>nti manussānaṃ. <span class="bld">Yathābhūtaṃ ācikkhitabba</span>nti vibbhamakālaṅkatakāraṇaṃ yathābhūtaṃ ācikkhitabbaṃ. <span class="bld">Suddhapaṃsukūlikāyevā</span>ti aññehi amissā suddhā paṃsukūlikāyevāti. <span class="bld">Idaṃ nevāsikavatta</span>nti nigamanaṃ.</p>



<p class="subhead">Upanandavatthukathā</p>



<p class="bodytext"><a name="para319"></a><span class="paranum">319</span>. <span class="bld">Ayamattho</span>ti ayaṃ vakkhamāno attho, evaṃ veditabboti sambandho. <span class="bld">Tatthā</span>ti gāmake<a name="V2.0130"></a>. <span class="bld">Ta</span>nti senāsanaṃ, gaṇhantenevāti sambandho. <span class="bld">Idhā</span>ti sāvatthiyaṃ. <span class="bld">Mutta</span>nti te senāsanaṃ muñcitaṃ hoti. <span class="bld">Tatrāpī</span>ti gāmakepi. <span class="bld">Ubhayatthā</span>ti sāvatthiyaṃ, gāmake cāti ubhayattha.</p>



<p class="bodytext"><span class="bld">Etthā</span>ti upanandavatthusmiṃ. <span class="bld">Katha</span>nti kena pakārena paṭippassambhati. <span class="bld">Idhā</span>ti sāsane. Ekacco gaṇhātīti sambandho. <span class="bld">Tatrāpī</span>ti sāmantavihārepi<a name="M0.0488"></a>. <span class="bld">Tassā</span>ti bhikkhussa. <span class="bld">Idhā</span>ti senāsane. <span class="bld">Ālayamatta</span>nti cittuppādamattaṃ. <span class="bld">Iccassā</span>ti iti assa, evaṃ assa bhikkhussāti attho. <span class="bld">Sabbatthā</span>ti sabbasmiṃ ‘‘gahaṇena gahaṇa’’ntiādike catukke. Yo pana gacchatīti sambandho. <span class="bld">Upacārasīmātikkame</span>ti nimittatthe cetaṃ bhummavacanaṃ, bhāvena bhāvalakkhaṇe vā. <span class="bld">Tatthā</span>ti aññasmiṃ vihāre paccāgacchati, vaṭṭati, senāsanaggāho na paṭippassambhatīti adhippāyo.</p>



<p class="bodytext"><a name="para320"></a><span class="paranum">320</span>. <span class="bld">Yo</span>ti bhikkhu. <span class="bld">Mahantataro vā daharataro vā</span>ti attano mahantataro vā daharataro vā hoti. So bhikkhu tivassantaro nāmāti yojanā. Ekassa bhikkhuno tiṇṇaṃ vassānamantare ṭhito tivassantaro añño bhikkhu. <span class="bld">Tatthā</span>ti bhikkhūsu. <span class="bld">Ime sabbe</span>ti tivassantaradvivassantarasamānavassike ime bhikkhū, labhantīti sambandho. <span class="bld">Yaṃ tiṇṇaṃ pahotī</span>ti mañcapīṭhavinimuttaṃ yaṃ āsanaṃ tiṇṇaṃ sukhaṃ nisīdituṃ pahoti, tathārūpe āsanepi dve dve hutvā nisīdituṃ labhantīti yojanā. Apisaddena mañcapīṭhāni apekkhati. Idaṃ pacchimadīghāsanaṃ. <span class="bld">Anupasampannenāpī</span>ti pisaddo pageva upasampannenāti dasseti.</p>



<p class="bodytext"><span class="bld">Hatthikumbhe</span>ti hatthisiropiṇḍe. Iminā hatthisaddena hatthikumbho gahito avayavūpacārena vā uttarapadalopena vāti dasseti. Hatthī viyāti hatthī, bhūmibhāgo, hatthimhi patiṭṭhito pādasaṅkhāto nakho imassāti <span class="bld">hatthinakhako,</span> pāsādo. Etaṃ ‘‘hatthinakhako’’ti nāmaṃ evaṃkatassa pāsādassa nāmanti yojanā. ‘‘Suvaṇṇarajatādivicitrānī’’ti padaṃ ‘‘kavāṭāni mañcapīṭhāni tālavaṇṭānī’’ti sabbapadesu yojetabbaṃ. Yaṃkiñci cittakammakataṃ atthi, sabbaṃ vaṭṭatīti yojanā. Pāsādassa demāti sambandho. <span class="bld">Pāṭekka</span>nti pāsādato visuṃ. <span class="bld">Paṭiggahitamevā</span>ti sabbaṃ paṭiggahitameva hoti. Gonakādīni aṭṭhārasa attharaṇāni paribhuñjitunti sambandho. <span class="bld">Gihivikaṭanīhārenā</span>ti gihīhi visesena yathākāmaṃ kariyatīti <span class="bld">gihivikaṭaṃ,</span> gihisantakaṃ. ‘‘Gihivikaṭa’’nti nīhāro abhinīhāro gihivikaṭanīhāro, tena. <span class="bld">Labbhantī</span>ti nisīditumeva labbhanti. <span class="bld">Tatrāpī</span>ti dhammāsanepi.</p>



<p class="subhead">Avissajjiyavatthukathā</p>



<p class="bodytext"><a name="para321"></a><span class="paranum">321</span>. <span class="bld">Etānī</span>ti <a name="V2.0131"></a><a name="M0.0489"></a> garubhaṇḍāni. <span class="bld">Tatthā</span>ti rāsivasena pañcasu sarūpavasena pañcavīsatiyā garubhaṇḍesu. Āgantvā, ābhuso vā ramanti etthāti <span class="bld">ārāmo. Tesaṃyevā</span>ti pupphārāmaphalārāmānameva. ‘‘Ṭhapitokāso’’ti iminā vatthusaddassa bhūmibhedatthaṃ dasseti. Vasati ārāmo patiṭṭhahati etthāti <span class="bld">ārāmavatthu. Tesu vā</span>ti ettha vāsaddena navabhūmibhāgato aññassa porāṇabhūmibhāgassapi ārāmavatthubhāvaṃ vikappeti. Visesena catuiriyāpathe harati pavatteti etthāti <span class="bld">vihāro. Tassā</span>ti vihārassa. <span class="bld">Catunnaṃ mañcāna</span>nti niddhāraṇatthe sāmivacanaṃ. Aññataro mañco nāmāti yojanā. Eseva nayo sesesupi. ‘‘Lohena katā kumbhī’’ti iminā <span class="bld">lohakumbhī</span>ti ettha majjhelopasamāsaṃ dasseti. Lohamayā kumbhī <span class="bld">lohakumbhī</span>ti vacanatthopi yujjateva. ‘‘Eseva nayo’’ti iminā lohena kataṃ <span class="bld">bhāṇakaṃ,</span> lohena kato <span class="bld">vārako,</span> lohena kataṃ <span class="bld">kaṭāha</span>nti atthaṃ atidisati. <span class="bld">Etthā</span>ti bhāṇakavārakakaṭāhesu. <span class="bld">Arañjaro</span>ti atimahantattā araṃ khippaṃ jarati vināsetīti arañjaro. Atha vā jalaṃ gaṇhituṃ alanti arañjaro lakārānaṃ rakāre katvā.</p>



<p class="bodytext">Gāthāvasena nigamanaṃ dassento āha ‘‘eva’’ntiādi. Tattha evaṃ pakāsayīti sambandho. Dve garubhaṇḍāni <span class="bld">dvisaṅgahāni</span> honti, <span class="bld">tatiyaṃ</span> garubhaṇḍaṃ catusaṅgahaṃ hoti, <span class="bld">catutthaṃ</span> garubhaṇḍaṃ navakoṭṭhāsaṃ hoti, <span class="bld">pañcamaṃ</span> garubhaṇḍaṃ aṭṭhabhedanaṃ hoti, <span class="bld">iti</span> iminā pakārena <span class="bld">pañcanimmalalocano</span> nātho pañcahi rāsīhi <span class="bld">pañcavīsavidhaṃ</span> garubhaṇḍaṃ pakāsayīti yojanā.</p>



<p class="bodytext"><span class="bld">Tatrā</span>ti garubhaṇḍe. <span class="bld">Hī</span>ti vitthāro. Sabbampi idaṃ garubhaṇḍaṃ avissajjiyanti vuttanti yojanā. <span class="bld">Idhā</span>ti imasmiṃ vatthusmiṃ. Parivāre pana āgatanti sambandho.</p>



<p class="bodytext">Pañca rāsayo mahesinā vuttāti yojanā. <span class="bld">Etthā</span>ti parivāre.</p>



<p class="bodytext"><span class="bld">Tatrā</span>ti <a name="M0.0490"></a> ‘‘parivattanavasenā’’ti vacane. Idaṃ garubhaṇḍaṃ upanetunti sambandho. Niccaṃ tiṭṭhantīti <span class="bld">thāvarā,</span> ṭhādhātu varapaccayo, ṭhākārassa thākāro. Iminā ārāmaārāmavatthuvihāravihāravatthūni gahetabbāni. Avissajjiyaavebhaṅgīyattā garu alahukaṃ bhaṇḍaṃ <span class="bld">garubhaṇḍaṃ</span>. Iminā mañcādīni ekavīsati garubhaṇḍāni gahetabbāni. <span class="bld">Thāvare</span>ti ādhāre bhummaṃ, pariyāpannanti sambandho. Atha vā niddhāraṇe bhummaṃ, thāvaresūti hi attho, khettantiādīsu sambandhitabbaṃ. Khipati <a name="V2.0132"></a> pubbaṇṇabījametthāti <span class="bld">khettaṃ</span>. Vasati aparaṇṇabījaṃ patiṭṭhāti etthāti <span class="bld">vatthu,</span> tale bhūmibhāge ekato vā dvīhi vā tīhi vā ṭhānehi āvaraṇaṃ karīyati etthāti <span class="bld">taḷāko,</span> saro. Kassakānaṃ matena kattabbāti <span class="bld">mātikā</span>. Ārāmena parivattetunti sambandho. Kāni parivattetunti āha ‘‘imāni cattāripī’’ti. <span class="bld">Pi</span>saddo avayavasampiṇḍano.</p>



<p class="bodytext"><span class="bld">Tatrā</span>ti ‘‘parivattetuṃ vaṭṭatī’’ti vacane. <span class="bld">Dūre</span>ti saṅghārāmato dūraṭṭhāne. <span class="bld">Yampī</span>ti nāḷikeraphalampi. <span class="bld">Harantī</span>ti saṅghassa haranti. <span class="bld">Aññesa</span>nti saṅghato aññesaṃ manussānanti sambandho. <span class="bld">Te</span>ti manussā. Saṅghena sampaṭicchitabboti sambandho. <span class="bld">Ruccatī</span>ti saṅghassārāmena manussānamārāmaṃ, manussānamārāmena vā saṅghassārāmaṃ parivattetuṃ rucīyati icchīyati. Bhikkhūnaṃ ārāmoti sambandho. <span class="bld">Aya</span>nti manussānamārāmo. <span class="bld">Khuddako</span>ti saṅghārāmato khuddako. <span class="bld">Āya</span>nti ayati āyasāmiko dhanena vaḍḍhiṃ gacchati anenāti āyo, taṃ. <span class="bld">Samakamevā</span>ti samappamāṇameva, āyaṃ sace detīti sambandho. Pamāṇatthe kapaccayo. Manussānaṃ rukkhāti sambandho. Atirekaṃ saṅghassa demāti sambandho. <span class="bld">Jānāpetvā</span>ti ‘‘saṅghe dinnaṃ mahapphala’’nti (ma. ni. 3.376) saṅghassa dinnadānassa ānisaṃsaṃ manussānaṃ jānāpetvā. Phaladhārino honti nanūti yojanā. <span class="bld">Eva</span>ntiādi nigamanaṃ. <span class="bld">Eteneva nayenā</span>ti yena nayena ārāmo ārāmena parivattetabbo, eteneva nayena. Mahantena vā khuddakena vā ārāmavatthunā cāti yojanā. Ārāma ārāmavatthuvihāravihāravatthūni parivattetabbānīti sambandho.</p>



<p class="bodytext"><span class="bld">Ubhopī</span>ti <a name="M0.0491"></a> gehapāsādavasena ubhopi. <span class="bld">Tatthā</span>ti gehe. <span class="bld">Idaṃ panā</span>ti pāsādasaṅkhātaṃ gehaṃ, manussānaṃ gehanti sambandho. Mahagghena vā appagghena vā vihāravatthunā cāti yojanā. Vihāravihāravatthuārāmaārāmavatthūni parivattetabbānīti sambandho. <span class="bld">Eva</span>ntiādi nigamanaṃ.</p>



<p class="bodytext">Garubhaṇḍena garubhaṇḍaparivattane evaṃ vinicchayo veditabboti yojanā. <span class="bld">Paṃsvāgārakesū</span>ti paṃsukīḷanatthāya katesu agārakesu. <span class="bld">Kappiyamañcā</span>ti saṅghagaṇapuggalānaṃ kappiyā suvaṇṇarajatādīhi akatā mañcā. Vihārassa pana suvaṇṇarajatamayādikāpi kappiyā mañcā dātabbāti sambandho. <span class="bld">Bahisīmāyā</span>ti upacārasīmato bahi. <span class="bld">Tatthā</span>ti saṅghattherassa vasanaṭṭhāne. <span class="bld">Tatthā</span>ti tassa bhikkhuno vasanaṭṭhāne. <span class="bld">‘‘Mahagghenā’’</span>ti vuttavacanaṃ niyamento āha ‘‘satagghanakena vā sahassagghanakena vā’’ti. <span class="bld">Mañcasata</span>nti mañcabahuṃ. <span class="bld">Etesupī</span>ti pīṭhabhisibibbohanesupi. <span class="bld">Tatthā</span>ti pīṭhabhisibibbohanesu. Kappiyaṃ pīṭhādīti sambandho. <span class="bld">Akappiyaṃ vā mahagghaṃ kappiyaṃ vā</span>ti kappiyena vā mahagghakappiyena vā parivattetvāti sambandho. ‘‘Vuttavatthūnī’’ti <a name="V2.0133"></a> padaṃ ‘‘parivattetvā’’ti pade avuttakammaṃ, ‘‘gahetabbānī’’ti pade vuttakammaṃ, pubbāparāpekkhapadaṃ.</p>



<p class="bodytext"><span class="bld">Pasatamattaudakagaṇhakānipī</span>ti ettha pasato nāma kuñcitapāṇi. <span class="bld">Sīhaḷadīpe</span>ti sīhaṃ lāti gaṇhātīti <span class="bld">sīhaḷo</span> lakārassa ḷakāraṃ katvā, sīhabāhunāmako rājā, tassa puttattā vijayakumāropi sīhaḷo nāma, tena ādimhi nivāsabhāvena gahitattā dīpo <span class="bld">sīhaḷadīpo</span> nāma, tasmiṃ. Pādaṃ gaṇhātīti <span class="bld">pādagaṇhano,</span> soyeva <span class="bld">pādagaṇhanako. Pādo nāmā</span>ti ‘‘pādagaṇhanako’’ti ettha pādo nāma. Yo lohavārako magadhanāḷiyā pañcanāḷimattaṃ gaṇhāti, so lohavārako pādo nāmāti yojanā. Iminā pamāṇassa nāmaṃ pamāṇavante upacārato vohāranayaṃ dasseti. <span class="bld">Tato</span>ti pañcanāḷimattagaṇhanakavārakato. <span class="bld">Imānī</span>ti lohakumbhīādīni.</p>



<p class="bodytext"><span class="bld">Bhiṅgāra</span> <a name="M0.0492"></a> <span class="bld">…pe… kaṭacchuādīnī</span>ti bhiṅgāro ca paṭiggaho ca uḷuṅko ca dabbi ca kaṭacchu ca pāti ca taṭṭako ca sarako ca samuggo ca aṅgārakapallo ca dhūmakaṭacchu ca <span class="bld">bhiṅgāra…pe… dhūmakaṭacchuyo,</span> tā ādi yesaṃ tānīti <span class="bld">bhiṅgāra…pe… kaṭacchuādīni</span>. Ādisaddena aññāni upakaraṇāni gahetabbāni. <span class="bld">Bhājanīyānī</span>ti bhājetabbāni. <span class="bld">Kaṃsalohādī</span>tiādisaddena vaṭṭalohaṃ saṅgaṇhāti. <span class="bld">Vaṭṭalohaṃ nāma</span> pītalohaṃ. <span class="bld">Hī</span>ti saccaṃ, yasmā vā. <span class="bld">Pārihāriya</span>nti saṅghikaparibhogaṃ pariharitvā apanetvā puggalikaparibhogena paribhuñjanaṃ, ‘‘attasantaka’’nti vā pariggahena haritvā bhuñjanaṃ na vaṭṭati. <span class="bld">Gihivikaṭanīhārenevā</span>ti ‘‘gihivikaṭa’’nti abhinīhāreneva.</p>



<p class="bodytext">Aññasmimpi kappiyalohabhaṇḍe pariyāpannā añjanīti yojanā. Atha vā <span class="bld">kappiyalohabhaṇḍe</span>ti niddhāraṇe bhummaṃ, ‘‘añjanī’’tiādinā sambandhitabbaṃ. <span class="bld">Sūcī</span>ti cīvarādisibbanakā sūci. <span class="bld">Paṇṇasūcī</span>ti paṇṇe likhanā sūci. <span class="bld">Aññampī</span>ti añjaniādito aññampi. Dhūmanettañca phālañca dīparukkho ca dīpakapallako ca olambakadīpo ca <span class="bld">dhūmanetta…pe… olambakadīpā</span>. Itthipurisatiracchānagatasaṅkhātāni rūpāni etesu atthīti <span class="bld">itthipurisatiracchānagatarūpakāni</span>. Dhūmanetta…pe… olambakadīpā ca te itthipurisatiracchānagatarūpakāni ceti <span class="bld">dhūmanetta…pe… rūpakāni,</span> visesanaparanipāto. Tāni vā aññāni vā bhitticchadanakavāṭādīsu upanetabbāni lohabhaṇḍānīti sambandho. <span class="bld">Lohakhilaka</span>nti lohamayaṃ āṇiṃ. <span class="bld">Pariharitvā</span>ti ‘‘attano santaka’’nti pariggahena haritvā, saṅghikaparibhogagihivikaṭāni vā apanetvā. <span class="bld">Khīrapāsāṇamayānī</span>ti khīravaṇṇena pāsāṇena katāni.</p>



<p class="bodytext">Suvaṇṇañca <a name="V2.0134"></a> rajatañca hārakūṭañca jātiphalikañca <span class="bld">suvaṇṇa…pe… jātiphalikāni,</span> tehi katāni bhājanāni <span class="bld">suvaṇṇa…pe… bhājanāni. Sabba</span>nti suvaṇṇarajatādisabbaṃ. <span class="bld">Vaṭṭatī</span>ti saṅghagaṇapuggalānaṃ vaṭṭati.</p>



<p class="bodytext">Vāsiādīsu <a name="M0.0493"></a> evaṃ vinicchayo veditabboti yojanā, niddhāraṇe vā bhummaṃ. Yāya vāsiyā na sakkāti sambandho. <span class="bld">Tato</span>ti vāsito. <span class="bld">Mahattarī</span>saddo mahantapariyāyo anipphannapāṭipadiko. Mahattarī vāsīti sambandho. <span class="bld">Vejjāna</span>nti bhisakkānaṃ. <span class="bld">Sirāvedhanapharasupī</span>ti pisaddena tato mahantaṃ pana pagevāti dasseti. Yā pana kuṭhārī āvudhasaṅkhepena katāti sambandho. Atha vā āvudhasaṅkhepena katā yā pana kuṭhārī atthīti yojanā. <span class="bld">Anāmāsā</span>ti anāmasitabbā, anāmāsārahāti attho. <span class="bld">Caturaṅgulamattopī</span>ti pisaddo tato adhiko pana pagevāti dasseti. Nikhaṇitvā khādatīti <span class="bld">nikhādanaṃ</span>. Caturassaṃ mukhametassāti <span class="bld">caturassamukhaṃ</span>. Doṇisadisaṃ mukhametassāti <span class="bld">doṇimukhaṃ</span>. Sammuñcanidaṇḍavedhanampi nikhādanaṃ daṇḍabaddhaṃ hoti ceti yojanā. Daṇḍena bandhitabbanti <span class="bld">daṇḍabaddhaṃ,</span> daṇḍaṃ baddhametassāti vā daṇḍabaddhaṃ. ‘‘Adaṇḍaka’’nti vatvā tassevatthaṃ dassetuṃ vuttaṃ ‘‘phalamattamevā’’ti. Natthi daṇḍametassāti <span class="bld">adaṇḍakaṃ. Ya</span>nti nikhādanaṃ. <span class="bld">Pariharitu</span>nti puggalikabhāvena pariggahetvā harituṃ, saṅghikabhāvaṃ apanetuṃ vā. Sikharampi nikhādaneneva saṅgahitaṃ lakkhaṇahāranayena samānakiccabhāvato. <span class="bld">Sikhara</span>nti yena paribbhamitvā chindanti, yehi manussehi dinnānīti sambandho. <span class="bld">Te</span>ti manussā, vadantīti sambandho. <span class="bld">No</span>ti amhākaṃ. <span class="bld">Pākatike</span>ti pakatiyā ṭhite, yathā paṭhamaṃ ṭhitā honti, tathā karissāmāti attho. <span class="bld">Sace āharantī</span>ti sace āyācanaṃ akatvā haranti. <span class="bld">Anāharantāpī</span>ti puna anāharantāpi.</p>



<p class="bodytext">Kammāro ca taṭṭakāro ca cundakāro ca naḷakāro ca maṇikāro ca pattabandhako ca <span class="bld">kammāra…pe… pattabandhakā,</span> tesaṃ. Adhikaraṇī ca muṭṭhiko ca saṇḍāso ca tulā ca <span class="bld">adhikaraṇi…pe… tulā. Saṅghe dinnakālato</span>ti saṅghassa dinnakālato. Tipuṃ chindati anenāti <span class="bld">tipucchedanaṃ,</span> tameva satthakaṃ <span class="bld">tipucchedanasatthakaṃ</span>. Mahākattariñca mahāsaṇḍāsañca <a name="M0.0494"></a> mahāpipphilikañca ṭhapetvāti yojanā. Kasmā ṭhapitānīti āha ‘‘mahākattariādīni garubhaṇḍānī’’ti. Tattha yasmā mahākattariādīni garubhaṇḍāni, tasmā ‘‘ṭhapetvā mahākattari’’nti ādi mayā vuttanti yojanā.</p>



<p class="bodytext">Valliādīsu <a name="V2.0135"></a> evaṃ vinicchayo veditabboti yojanā. <span class="bld">Vettavalliādikā</span>ti vettasaṅkhātavalliādikā. <span class="bld">Aḍḍhabahuppamāṇā</span>ti ettha –</p>



<p class="gathalast">‘‘Byāmo sahakarā bāhu, dvepassadvayavitthatā’’ti. –</p>



<p class="unindented">Abhidhāne (abhidhānappadīpikāyaṃ 269 gāthāyaṃ) vuttattā bāhu nāma idha byāmova adhippeto. Tasmā dvīsu passesu vitthatānaṃ byāmasaṅkhātānaṃ sahakarānaṃ dvinnaṃ bāhūnaṃ aḍḍhoti <span class="bld">aḍḍhabāhu,</span> tassa pamāṇametassāti <span class="bld">aḍḍhabāhuppamāṇā</span>ti vacanattho kātabbo, dīghato dvihatthā vallīti vuttaṃ hoti. <span class="bld">Tatthajātakā</span>ti tissaṃ saṅghassa bhūmiyaṃ jātakā. <span class="bld">Rakkhitagopitā</span>ti saṅghena sayaṃ rakkhitā, parehi gopitā. Iminā arakkhitaagopitā garubhaṇḍaṃ na hotīti dasseti. <span class="bld">Sā</span>ti valli. Atirekā hotīti sambandho. <span class="bld">Upanetu</span>nti taṃ valliṃ upanetuṃ. Suttañca makacivākañca nāḷikerahīrañca cammañca <span class="bld">sutta…pe… cammāni,</span> tehi katā <span class="bld">sutta…pe… cammamayā</span>. Rajjukā vā yottāni vā garubhaṇḍaṃ hotīti sambandho. <span class="bld">Ekavaṭṭā vā dvivaṭṭā vā</span>ti ettha vāsaddena tivaṭṭādiṃ saṅgaṇhāti. Avaṭṭetvā dinnaṃ suttañca avaṭṭetvā dinnā makacivākanāḷikerahīrā cāti yojanā.</p>



<p class="bodytext">Yo koci veḷūti sambandho. <span class="bld">Sopī</span>ti veḷupi vaṭṭatīti sambandho. Pisaddena valliṃ apekkhati. <span class="bld">Idametthā</span>ti idaṃ sabbaṃ ettha veḷumhi, veḷūsu vā idanti sambandho. <span class="bld">Samakaṃ</span> vāti gahitaveḷunā samappamāṇaṃ vā. <span class="bld">Atirekaṃ vā</span>ti tato atirekaṃ vā. <span class="bld">Taṃagghanaka</span>nti tassa veḷuno agghanārahaṃ. <span class="bld">Phātikamma</span>nti vaḍḍhikammaṃ. <span class="bld">Tatthevā</span>ti gaṇhanaṭṭhāneva. <span class="bld">Gamanakāle</span>ti gaṇhanaṭṭhānato aññattha gamanakāle. ‘‘Pahiṇitvā dātabbo’’ti iminā sayaṃ vā āgantvā dātabboti atthopi lakkhaṇahāranayena gahetabbo samānakiccattā.</p>



<p class="bodytext">Muñjapabbajasaddena <a name="M0.0495"></a> muñjapabbajatiṇānaṃ pāḷiyaṃ visuṃ gahitattā tiṇasaddena tāni ṭhapetvā pārisesañāyena avasesatiṇameva gahetabbanti dassento āha ‘‘muñjaṃ pabbajañca ṭhapetvā’’tiādi. Samānaphalattā lakkhaṇahāranayena paṇṇampi tiṇeneva saṅgahitanti dassento āha ‘‘yatthā’’tiādi. Tattha <span class="bld">yatthā</span>ti yasmiṃ ṭhāne, <span class="bld">itī</span>ti evaṃ. Tiṇañca garubhaṇḍaṃ hotīti sambandho. <span class="bld">Tatthajātakaṃ vā</span>ti tasmiṃ saṅghārāme jātakaṃ vā. <span class="bld">Bahārāme</span>ti saṅghārāmato bahi. <span class="bld">Tampī</span>ti tiṇampi. Pisaddena valliveḷū apekkhati. <span class="bld">Aṭṭhaṅgulappamāṇopī</span>ti dīghato aṭṭhaṅgulapamāṇopi<a name="V2.0136"></a>. <span class="bld">Rittapotthako</span>ti alikhitattā tuccho makacivatthādikopi paṇṇamayopi potthako. Idañca paṇṇapasaṅgena vuttaṃ.</p>



<p class="bodytext"><span class="bld">Pañcavaṇṇā vā</span>ti nīlapītalohitodātamañjiṭṭhavasena pañcavaṇṇanā vā. <span class="bld">Tampī</span>ti mattikampi. Pisaddena valliveḷutiṇāni apekkhati.</p>



<p class="bodytext">Dārubhaṇḍe evaṃ vinicchayo veditabboti yojanā. Rakkhitagopito yo koci dārubhaṇḍako atthīti yojanā. Mahāaṭṭhakathāyaṃ pana vuttoti sambandho.</p>



<p class="bodytext"><span class="bld">Tatrā</span>ti mahāaṭṭhakathāyaṃ, ‘‘tena kho pana samayenā’’ti pāḷiyaṃ vā. <span class="bld">Imesū</span>ti āsandikādīsu. <span class="bld">Etthā</span>ti pīṭhesu, palālapīṭhenāti sambandho. <span class="bld">Byagghacammaonaddha</span>nti byagghacammena avanaddhaṃ. <span class="bld">Vāḷarūpaparikkhitta</span>nti vāḷarūpehi parivāritaṃ. <span class="bld">Ratanaparisibbita</span>nti ratanasuttena samantato sibbitaṃ.</p>



<p class="bodytext"><span class="bld">Etesupī</span>ti vaṅkaphalakādīsupi. ‘‘Saṅkhathālakaṃ pana bhājanīya’’nti pāṭhassānantaraṃ ‘‘tathā’’ti pāṭho atthi, so ettha na yujjati, parato pana ‘‘yena kenaci kataṃ garubhaṇḍamevā’’ti pāṭhassānantaraṃ yujjati. Tattha hi yathā yena kenaci kataṃ garubhaṇḍameva hoti, tathā thambhatulāsopānaphalakādīsu dārumayaṃ vā pāsāṇamayaṃ vā yaṃkiñci gehasambhārarūpaṃ garubhaṇḍamevāti attho.</p>



<p class="bodytext"><span class="bld">Sabba</span>nti sakalaṃ udakatumbapādakathalikamaṇḍalaṃ. <span class="bld">Etesupī</span>ti ādhārakādīsupi. <span class="bld">Tathā thambhatalā</span>ti ettha tathāsaddena ‘garubhaṇḍamevā’’ti <a name="M0.0496"></a> padaṃ atidisati. <span class="bld">Saṅghe dinna</span>nti saṅghassa dinnaṃ. <span class="bld">Bhūmattharaṇa</span>nti bhūmiyaṃ attharitabbaṃ. <span class="bld">Tampī</span>ti eḷakacammampi.</p>



<p class="bodytext">Udukkhalaṃ garubhaṇḍamevāti sambandho. Eseva nayo <span class="bld">musala</span>ntiādīsupi. <span class="bld">Etesū</span>ti mañcapādādīsu. <span class="bld">Anuññātavāsiyā</span>ti bhājanatthāya anuññātavāsiyā. <span class="bld">Dhamakaraṇo</span>ti ettha ‘‘saṅkhaṃ dhamati, saṅkhadhamako’’tiādīsu viya nissaṃyogapāṭhoyeva yujjati. Tasmā dhamati vātena pavattatīti <span class="bld">dhamo,</span> vātahetuko saddo, dhamaṃ karotīti <span class="bld">dhamakaraṇo</span>ti vacanattho kātabbo. <span class="bld">Sabbameta</span>nti anuññātavāsidaṇḍādikaṃ etaṃ sabbaṃ. <span class="bld">Tato</span>ti anuññātavāsidaṇḍādikato, mahantataraṃ vāsidaṇḍādikaṃ garubhaṇḍanti yojanā.</p>



<p class="bodytext"><span class="bld">Yathājātamevā</span>ti <a name="V2.0137"></a> yathāpavattameva. <span class="bld">Tehī</span>ti hatthidantādīhi, ‘‘kata’’iti padena sambandhitabbaṃ. <span class="bld">Tacchitaniṭṭhitopī</span>ti tacchitakammena niṭṭhitopi.</p>



<p class="bodytext">Mattikābhaṇḍe evaṃ vinicchayo veditabboti yojanā, upabhogo ca paribhogo ca <span class="bld">upabhogaparibhogaṃ,</span> samāhāradvando. Idaṃ padaṃ ‘‘ghaṭapidhānādikulālabhājana’’nti padeneva sambandhitabbaṃ. <span class="bld">Thupikātī</span>ti ettha itisaddo imasaddattho. Idaṃ sabbaṃ saṅghassa dinnakālato paṭṭhāya garubhaṇḍanti yojanā. ‘‘Anatirittapamāṇo’’ti visesanapadaṃ ‘‘ghaṭako’’ti visesyapadeneva sambandhitabbaṃ. <span class="bld">Etthā</span>ti mattikābhaṇḍe, ādhāre vā niddhāraṇe vā ttha paccayo. Mattikābhaṇḍe kuṇḍikā bhājanīyakoṭṭhāsaṃ bhajati, evaṃ lohabhaṇḍepīti yojanā. <span class="bld">Etthā</span>ti garubhaṇḍavinicchaye.</p>



<p class="subhead">Navakammadānakathā</p>



<p class="bodytext"><a name="para323"></a><span class="paranum">323</span>. <span class="bld">Bhaṇḍikāṭṭhapanamattenā</span>ti ettha bhaṇḍikāṭṭhapanaṃ nāma bhaṇḍikayojananti āha ‘‘kapotabhaṇḍikayojanamattenā’’ti. <span class="bld">Assā</span>ti bhikkhussa. <span class="bld">Citakadhūmo</span>ti citake uṭṭhito dhūmo. <span class="bld">Etassevā</span>ti bhikkhussa <a name="M0.0497"></a> eva vihāroti sambandho. <span class="bld">Dhūmakāle</span>ti dhūmassa uṭṭhitakāle. ‘‘Apaloketvā’’ti iminā dhūmakāle apalokitaṃ <span class="bld">dhūmakālikaṃ</span>. Dhūmakālikaṃ hutvāti atthayojanaṃ katvā pāḷiyaṃ ‘‘pariyositavihāra’’nti padena sambandhitabbabhāvaṃ dasseti. <span class="bld">Katapariyositavihāra</span>nti katapariyosito vihāro imassa navakammassāti katapariyositavihāraṃ. Idaṃ navakammaṃ dentīti sambandho. Yāva gopānasiyo na ārohanti, tāva vippakato nāmāti yojanā. <span class="bld">Tato</span>ti gopānasiārohanato. <span class="bld">Kañcideva samādapetvā kāressatī</span>ti vihārasāmikoyeva kañci bhikkhuṃsamādapetvā kāressati. Pañcahatthe vihāreti sambandho. Chavassikaṃ navakammanti sambandho. <span class="bld">Etthā</span>ti aḍḍhayoge. <span class="bld">So</span>ti aḍḍhayogo. Mahallakaṃ niyāmetvā dassento āha ‘‘dasahatthe ekādasahatthe’’ti. Dasavassikaṃ vā ekādasavassikaṃ vā navakammanti sambandho. <span class="bld">Tato</span>ti dvādasahatthato. Lohapāsādasadisepi pāsādeti sambandho. <span class="bld">Tato</span>ti dvādasavassikanavakammato.</p>



<p class="bodytext"><span class="bld">Navakammiko</span>ti navakamme yuttapayutto. <span class="bld">Utukāle</span>ti hemantagimhakāle. <span class="bld">Paṭibāhitu</span>nti aññesaṃ sampattabhikkhūnaṃ paṭisedhetuṃ. <span class="bld">Āvāsasāmikassā</span>ti āvāsadāyakassa. <span class="bld">Tassā</span>ti āvāsasāmikassa. <span class="bld">Vaṃse</span>ti anvaye. <span class="bld">Te</span>ti tava. <span class="bld">So</span>ti āvāsasāmiādiko. Bhikkhūhi jaggitabboti <a name="V2.0138"></a> sambandho. <span class="bld">Tepī</span>ti ñātiupaṭṭhākāpi. <span class="bld">Tasmimpī</span>ti saṅghikapaccayepi. Bahū āvāseti sambandho. Ekaṃ āvāsanti yojanā.</p>



<p class="bodytext">Ekaṃ vā āvāsanti sambandho. <span class="bld">Tato</span>ti visajjitāvāsehi, uppannānīti sambandho. Kurundiyaṃ pana vuttaṃ, kinti vuttanti yojanā. <span class="bld">Ekaṃ mañcaṭṭhānaṃ gahetvā</span>ti ekaṃ mañcaṭṭhānaṃ puggalikabhāvena gahetvā. <span class="bld">Tibhāga</span>nti tatiyabhāgaṃ. Ayameva vā pāṭho. <span class="bld">Etthā</span>ti naṭṭhavihāre. <span class="bld">Puggalikamevā</span>ti puggalikaṃ eva, puggalikaṃ iva vā. <span class="bld">Jaggā</span>ti jaggāhi. <span class="bld">Hī</span>ti <a name="M0.0498"></a> phalajotako. <span class="bld">Evaṃ jaggito panā</span>ti evaṃ jaggito vihāro pana. <span class="bld">Tasmi</span>nti jaggante. <span class="bld">Saddhivihārikādīnaṃ dātukāmo hotī</span>ti saṅghassa bhaṇḍaṭṭhapanaṃ vā navakānaṃ vasanaṭṭhānaṃ vā adatvā attanoyeva saddhivihārikādīnaṃ dātukāmo hoti. <span class="bld">Saddhivihārikādīnaṃ dātuṃ labbhatī</span>ti sabbavihāraṃ puggalikabhāvena aggahetvā ekadesasseva gahitattā saddhivihārikādīnaṃ dātuṃ labbhatīti attho. Jaggāpetabbo iti vuttanti yojanā. Ettha ‘‘vutta’’nti pāṭho atthi, so apāṭhoyeva ‘‘kurundiyaṃ pana vutta’’nti padassa ākārattā.</p>



<p class="bodytext">Aññaṃ idampi ca vakkhamānavacanaṃ tattheva kurundiyaṃ vuttanti yojanā. Kinti vuttanti āha ‘‘dve bhikkhū’’tiādi. Dve bhikkhū karontīti sambandho. <span class="bld">Yenā</span>ti bhikkhunā. <span class="bld">Soyeva sāmī</span>ti yena sā bhūmi paṭhamaṃ gahitā, soyeva sāmīti attho. <span class="bld">Patirūpe ṭhāne</span>ti patirūpe senāsanaṭṭhāne. <span class="bld">Ta</span>nti puggalikakaraṇaṃ. Yaṃ pana vayakammanti yojanā. Ettha ca <span class="bld">vayakamma</span>nti tasmiṃ vihāre katassa kammassa mūlaṃ. Vihārassa mūlaṃ dātabbanti vuttaṃ hoti. <span class="bld">Tassā</span>ti saṅghikaṃ karontassa. <span class="bld">Tatthevā</span>ti katavihāre eva. <span class="bld">Katāvāse</span>ti samīpatthe bhummavacanaṃ, katāvāsasamīpeti vuttaṃ hoti. <span class="bld">Chāyūpagaphalūpagā</span>ti chāyaṃ upagacchantā ca phalaṃ upagacchantā ca, chāyāphalāni upaharantāti attho. <span class="bld">Apaloketvā</span>ti saṅghaṃ apaloketvā. <span class="bld">Sāmikā</span>ti rukkhasāmikā. <span class="bld">Hāretabbā</span>ti apanetabbā.</p>



<p class="bodytext">‘‘Saṅghikavallimattampi aggahetvā’’ti iminā saṅghikaṃ gahetvā saṅghikāya bhūmiyā sace vihāraṃ karoti, saṅghikamevāti dasseti. Dvibhūmakatibhūmakādīsu pāsādesu upaḍḍhabhāgaṃ dassento āha ‘‘pāsādo ceva hotī’’tiādi. Upari pāsādoti sambandho. <span class="bld">So</span>ti vihārakārako bhikkhu, tassa heṭṭhāpāsādoti sambandho. <span class="bld">Vihāre</span>ti saṅghikavihāre, vihārasamīpeti attho. <span class="bld">Akataṭṭhāne</span>ti cayapamukhānaṃ akatapubbaṭṭhāne. <span class="bld">Cayaṃ vā pamukhaṃ vā</span>ti saṅghikavihārassa cayaṃ vā pamukhaṃ vā. <span class="bld">Bahikuṭṭe</span>ti kuṭṭassa, kuṭṭato vā bahi. <span class="bld">Tassā</span>ti cayapamukhakārakassa bhikkhussa hotīti <a name="V2.0139"></a> sambandho<a name="M0.0499"></a>. <span class="bld">Visamaṃ</span> pabbatakandarādinti sambandho. <span class="bld">Apade</span>ti sukarassa akāraṇe. <span class="bld">Kataṃ hotī</span>ti cayaṃ vā pamukhaṃ vā kataṃ hoti. <span class="bld">Tatthā</span>ti cayapamukhesu, saṅgho anissaro iti vuttanti yojanā.</p>



<p class="bodytext">Varaseyyaṃ gahetunti sambandho.</p>



<p class="bodytext"><span class="bld">Puna āgantvā</span>ti pakkamitvā puna āgantvā. <span class="bld">Tassā</span>ti navakammagāhakassa bhikkhussa. <span class="bld">Eta</span>nti senāsanaṃ.</p>



<p class="subhead">Aññatraparibhogapaṭikkhepādikathā</p>



<p class="bodytext"><a name="para324"></a><span class="paranum">324</span>. <span class="bld">Nātiharantī</span>ti ettha atisaddo haraṇattho, harasaddo paribhuñjanatthoti āha ‘‘aññatra haritvā na paribhuñjantī’’ti. Yaṃ mañcapīṭhādīti yojanā. <span class="bld">Tatthā</span>ti undriyamahāvihāre. <span class="bld">Ta</span>nti mañcapīṭhādiṃ. <span class="bld">Tasmā</span>ti yasmā anujānāti, tasmā. <span class="bld">Ta</span>nti mañcapīṭhādiṃ. <span class="bld">Aññatrā</span>ti aññaṃ vihāraṃ. <span class="bld">Aroga</span>nti anaṭṭhājiṇṇattā arogaṃ. <span class="bld">Tasmiṃ vihāre</span>ti undriyavihāre. <span class="bld">Tasmi</span>nti undriyavihāre. <span class="bld">Tato</span>ti undriyavihārato. <span class="bld">Suyojitānī</span>ti suṭṭhu yojitāni. Mūladānaṃ vā paṭipākatikaṃ vā natthīti adhippāyo. <span class="bld">Chaḍḍitavihārato</span>ti bhikkhūhi anapekkhena chaḍḍitasaṅghikavihārato ca puggalena sāpekkhena chaḍḍitapuggalikavihārato ca. <span class="bld">Āvāsikakāle</span>ti āvāsikānaṃ ṭhitakāle. <span class="bld">Tato</span>ti chaḍḍitavihārato.</p>



<p class="bodytext"><span class="bld">Phātikammatthāyā</span>ti ettha phātisaddo vaḍḍhanatthoti āha ‘‘vaḍḍhikammatthāyā’’ti. <span class="bld">Etthā</span>ti ‘‘phātikammatthāyā’’ti pāṭhe.</p>



<p class="bodytext"><span class="bld">Cakkalika</span>nti cakkākārena lāti pavattati, cakkākāraṃ vā lāti gaṇhātīti <span class="bld">cakkalaṃ,</span> tadeva <span class="bld">cakkalikaṃ,</span> pādapuñjanaṃ, ‘‘kambalādīhi veṭhetvā kata’’nti iminā tassa karaṇākāraṃ dasseti. <span class="bld">Yehī</span>ti pādehi<a name="M0.0500"></a>. <span class="bld">Udaka</span>nti senāsanassa tintakaṃ udakaṃ. Udakaṃ na paññāyatīti yojanā. Saupāhanena akkamituṃ na vaṭṭatīti yojanā.</p>



<p class="bodytext"><span class="bld">Sudhābhūmiya</span>nti sudhāya littāyaṃ bhūmiyaṃ. <span class="bld">Paribhaṇḍabhūmiya</span>nti gomayakasāvaparibhaṇḍabhūmiyaṃ. <span class="bld">Pādā</span>ti mañcapādā. <span class="bld">Tasmi</span>nti coḷake. <span class="bld">Ṭhapentassā</span>ti mañcapāde ṭhapentassa. <span class="bld">Tatthā</span>ti tesu bhikkhūsu<a name="V2.0140"></a>. <span class="bld">Nevāsikā</span>ti nibaddhaṃ vasantīti nevāsikā. <span class="bld">Ṭhapentī</span>ti mañcapāde ṭhapenti. <span class="bld">Tathevā</span>ti yathā nevāsikā vaḷañjanti, tatheva āgantukehi vaḷañjituṃ vaṭṭatīti attho.</p>



<p class="bodytext"><span class="bld">Setabhitti vā</span>ti ettha vāsaddena nīlabhittiādayo sampiṇḍeti. ‘‘Dvārampi vātapānampī’’tiādinā sāmaññato vuttattā dvāravātapānādayo aparikammakatāpi na apassayitabbā. Kenaci vā vatthādināti sambandho.</p>



<p class="bodytext">‘‘Hutvā’’ti iminā ‘‘dhotapādakā’’ti padassa ‘‘nipajjitu’’nti pade kiriyāvisesanabhāvaṃ dasseti, ‘‘bhikkhū’’ti pade kārakavisesanabhāvaṃ nivatteti. Kasmiṃ ṭhāne nipajjituṃ kukkuccāyantīti āha ‘‘dhotehi pādehi akkamitabbaṭṭhāne’’ti. ‘‘Akkamitabbaṭṭhānassetaṃ adhivacana’’nti iminā ‘‘dhotapādake’’ti pāṭhassa dhoto pādo tiṭṭhati ettha ṭhāneti <span class="bld">dhotapādakaṃ,</span> tasmiṃ dhotapādaketi atthaṃ dasseti. <span class="bld">Eta</span>nti ‘‘dhotapādake’’ti nāmaṃ. <span class="bld">‘‘Paccattharitvā’’</span>ti ettha kena paccattharitvāti āha ‘‘paccattharaṇenā’’ti. ‘‘Attano santakenā’’ti iminā saṅghikena paccattharaṇena paccattharaṇaṃ paṭikkhipati. <span class="bld">Niddāyatopī</span>ti niddāyakāraṇāpi, saṃkuṭiteti sambandho. Atha vā <span class="bld">niddāyatopī</span>ti niddāyantassapi. ‘‘Sarīrāvayavo’’ti pade sāmyatthachaṭṭhī, ‘‘āpattiyevā’’ti pade sampadānaṃ. Lomesu phusantesūti sambandho. ‘‘Paribhogasīsenā’’ti iminā paribhogaṃ akatvā kenaci kammena sarīrāvayavena phusantassa anāpattīti dasseti. Hatthatalena phusituṃ pādatalena phusituṃ vā akkamituṃ vāti yathālābhayojanā daṭṭhabbā. ‘‘Paribhogasīsenā’’ti padassa atthaṃ dassento āha ‘‘mañcapīṭhaṃ nīharantassā’’tiādi.</p>



<p class="subhead">Saṅghabhattādianujānanakathā</p>



<p class="bodytext"><a name="para325"></a><span class="paranum">325</span>. ‘‘Saṅghassa <a name="M0.0501"></a> bhatta’’nti iminā <span class="bld">saṅghabhatta</span>nti padassa chaṭṭhīsamāsaṃ dasseti. Saṅghassa atthāya ābhataṃ bhattaṃ kātuṃ na sakkontīti yojanā. Uddesabhattantiādīsu evamattho veditabboti yojanā. ‘‘Uddesena laddhabhikkhūnaṃ bhattaṃ kātu’’nti iminā uddesena laddhabhikkhūnaṃ kātabbaṃ bhattaṃ <span class="bld">uddesabhatta</span>nti vacanatthaṃ dasseti. <span class="bld">Tathevā</span>ti yathā saṅghato uddisitvā laddhabhikkhū, tatheva. <span class="bld">Paricchinditvā</span>ti ‘‘ekaṃ vā’’tiādinā paricchinditvā. <span class="bld">Tesa</span>nti laddhabhikkhūnaṃ. Iminā nimantetvā laddhabhikkhūnaṃ kātabbaṃ bhattaṃ <span class="bld">nimantanabhatta</span>nti vacanatthaṃ dasseti. ‘‘Salākāyo chinditvā’’ti iminā salākāyo chinditvā kātabbaṃ bhattaṃ <span class="bld">salākabhatta</span>nti vacanatthaṃ <a name="V2.0141"></a> dasseti. Pakkhikanti uposathikanti pāṭipadikanti evaṃ niyāmetvāti yojanā. Pañcamīādīsu pakkhesu kātabbaṃ <span class="bld">pakkhikaṃ</span>. Uposathe kātabbaṃ <span class="bld">uposathikaṃ</span>. Pāṭipade kātabbaṃ <span class="bld">pāṭipadikaṃ,</span> tameva bhattaṃ <span class="bld">pāṭipadikabhattaṃ. Uddesabhattaṃ nimantana</span>nti ettha itisaddo ādyattho, uddesabhattaṃ nimantanantiādiṃ imaṃ vohāraṃ pattānīti hi attho. Uddesabhattādīniyeva anujānanamakatvā kasmā saṅghabhattampi anujānātīti āha ‘‘yasmā panā’’tiādi. Tattha yasmā sakkhissantīti sambandho. <span class="bld">Te</span>ti manussā. <span class="bld">Tampī</span>ti saṅghabhattampi. Pisaddena uddesabhattādīni apekkhati.</p>



<p class="bodytext">Saṅghabhattādīnaṃ vitthāraṃ dassento āha ‘‘tatthā’’tiādi. Tattha <span class="bld">tatthā</span>ti ‘‘saṅghabhattaṃ uddesabhatta’’ntiādipāṭhe, evaṃ vinicchayo veditabboti yojanā, saṅghabhattādīsu vā niddhāraṇe bhummaṃ, bhuñjantānaṃ amhākaṃ ajja dasa dvādasa divasā ahesunti yojanā. <span class="bld">Aññato</span>ti aññasmā ṭhānā. <span class="bld">Tatthā</span>ti saṅghabhatte. <span class="bld">Vattabbā</span>ti manussā vattabbā. <span class="bld">Ta</span>nti saṅghabhattaṃ, dhātukammaṃ, ‘‘amhāka’’nti kāritakammaṃ. <span class="bld">Ta</span>nti saṅghabhattaṃ.</p>



<p class="subhead">Uddesabhattakathā</p>



<p class="bodytext">Ayaṃ nayo evaṃ veditabboti yojanā. Raññā vā pahiteti sambandho. <span class="bld">Sace atthī</span>ti sace ṭhitikā atthi. <span class="bld">Uddesakenā</span>ti bhattuddesakena<a name="M0.0502"></a>. <span class="bld">Na atikkāmetabba</span>nti uddesabhattaṃ na atikkāmetabbaṃ. <span class="bld">Te panā</span>ti piṇḍapātikā pana. <span class="bld">Ṭhitikaṃ ṭhapetvā</span>ti ṭhitikaṃ ṭhitaṭṭhāne ṭhapetvā muñcitvāti attho. <span class="bld">Tesa</span>nti mahātherānaṃ. <span class="bld">Yojanantarikavihāratopī</span>ti yojanena byavadhāne ṭhitavihāratopi. <span class="bld">Ṭhitaṭṭhānato</span>ti ṭhitikāya ṭhitaṭṭhānato. <span class="bld">Asampattānampī</span>ti bhattuddesaṭṭhānaṃ asampattānampi. <span class="bld">Vaḍḍhitā nāma sīmā</span>ti upacārasīmā vaḍḍhitā nāma. <span class="bld">Saṅghanavakassa dinnepī</span>ti yāva dutiyabhāgo na dātabbo, tāva saṅghanavakassa dinnepi. <span class="bld">Vassaggenā</span>ti gaṇiyatīti gaṃ, vassameva gaṃ <span class="bld">vassaggaṃ,</span> tena vassaggena, vassagaṇanāyāti vuttaṃ hoti. Yadi ‘‘vassagghenā’’ti catutthakkharena pāṭho bhaveyya, evaṃ sati vassaparicchedenāti attho daṭṭhabbo, ayameva yuttataro.</p>



<p class="bodytext"><span class="bld">Ekasmiṃ vihāre</span>ti ekissaṃ vihārasīmāyaṃ. <span class="bld">Tasmiṃyeva bhattuddesaṭṭhāne</span>ti ettha evasaddena aññasmiṃ ṭhāne gāhaṇaṃ paṭikkhipati. <span class="bld">Eko</span>ti eko dāyako. <span class="bld">Tenā</span>ti pahitabhikkhunā. <span class="bld">So attho</span>ti so hetu. <span class="bld">Taṃdivasa</span>nti tasmiṃ pahitadivase. <span class="bld">Pamussatī</span>ti satipavāsena mussati. <span class="bld">Bhojanasālāyā</span>ti bhattuddesaṭṭhānasaṅkhātāya bhojanasālāya. Yā pakatiṭṭhitikāti yojanā. ‘‘Ekābaddhā <a name="V2.0142"></a> hontī’’ti vuttavacanassa atthaṃ dassento āha ‘‘aññamaññaṃ dvādasahatthantaraṃ avijahitvā’’ti. <span class="bld">Navaṃ ṭhitika</span>nti bhattuddesaṭṭhāne ṭhapitapakatiṭṭhitikato aññaṃ navaṃ ṭhitikaṃ. <span class="bld">Hī</span>ti saccaṃ, yasmā vā. <span class="bld">Eta</span>nti uddesabhattaṃ. ‘‘Sve’’ti niyāmetvā vuttattā dutiyadivase na labbhati.</p>



<p class="bodytext"><span class="bld">Kocī</span>ti dāyako. <span class="bld">Sakavihāre ṭhītikāvaseneva gāhetabba</span>nti yaṃ vihāraṃ gacchanti, tattha apaviṭṭhattā sakavihāre ṭhitikāvaseneva gāhetabbaṃ. Dinnaṃ pana bhattaṃ gāhetabbanti sambandho. <span class="bld">Sampattāna</span>nti dinnaṭṭhānaṃ sampattānaṃ. <span class="bld">Tatthā</span>ti dinnaṭṭhānaṃ, sampattānaṃyevāti sambandho. <span class="bld">Tassa vihārassā</span>ti paviṭṭhavihārassa. <span class="bld">Tasmiṃ tasmiṃ ṭhāne</span>ti gāmadvāravīthicatukkasaṅkhāte tasmiṃ tasmiṃ ṭhāne. <span class="bld">Antoupacāragatāna</span>nti ettha antoupacāro nāma dvādasahatthabbhantaraṃ.</p>



<p class="bodytext">Gāmadvārūpacāra <a name="M0.0503"></a> vīthicatukkūpacāra gharūpacāresu tīsu gharūpacārassa visesaṃ dassento āha ‘‘gharūpacāro cetthā’’tiādi. <span class="bld">Etthāti</span> tīsu upacāresu. Gharūpacāro veditabboti sambandho. Eko upacāro etthāti <span class="bld">ekūpacāraṃ</span> gharaṃ. <span class="bld">Imesa</span>nti catunnaṃ gharānaṃ. <span class="bld">Tatthā</span>ti catūsu gharesu. Ekakulassa yaṃ gharanti sambandho. <span class="bld">Ekavaḷañja</span>nti ekadvārena samānaparibhogaṃ. <span class="bld">Tatthā</span>ti ekūpacāre.</p>



<p class="bodytext">Yaṃ pana ekaṃ gharaṃ katanti sambandho. <span class="bld">Sukhavihāratthāyā</span>ti kalahaṃ vicchinditvā sukhavihāratthāya. <span class="bld">Tasmiṃ tasmiṃ ṭhāne</span>ti bhittiyā paricchinne tasmiṃ tasmiṃ ṭhāne.</p>



<p class="bodytext">Yasmiṃ pana ghare nisīdāpentīti sambandho. Yampi nivesananti yojanā.</p>



<p class="bodytext">Yo pana uddesalābho uppajjati, so pāpuṇātīti yojanā. Kiñcāpi dissanti, tathāpīti yojanā.</p>



<p class="bodytext"><span class="bld">Yo panā</span>ti bhikkhu pana, labhatīti sambandho. <span class="bld">Aññasmi</span>nti attanā aññasmiṃ. <span class="bld">Tenā</span>ti uddesabhattaṃ labhantena bhikkhunā.</p>



<p class="bodytext"><span class="bld">Kālaṃ paṭimānentesū</span>ti bhojanakālaṃ paṭimānentesu bhikkhūsu, nisinnesūti sambandho. Koci <a name="V2.0143"></a> manusso vadatīti sambandho. Saṅghuddesapattaṃ detha iti vāti yojanā. ‘‘Eseva nayo’’ti iminā pattassa ṭhāne bhikkhuṃ pakkhipitvā vutte atidisati.</p>



<p class="bodytext"><span class="bld">Etthā</span>ti uddesabhatte, evaṃvacane vā. <span class="bld">Pesalo</span>ti piyasīlo. <span class="bld">Tenā</span>ti uddesakena. Kinti jānātīti āha ‘‘dasavassena laddha’’nti. <span class="bld">Tassā</span>ti uddesakassa, vacananti sambandho. <span class="bld">Appasaddā</span>ti saṇikasaddā. ‘‘Apasaddā’’tipi pāṭho, nissaddāti attho. <span class="bld">Sabbanavakassā</span>ti sabbesaṃ bhikkhūnaṃ navakassa. <span class="bld">Chāyāyapi pucchiyamānāyā</span>ti anādare bhummavacanaṃ, sāmivacanaṃ vā. <span class="bld">Na labhatī</span>ti pāpuṇāpitattā na labhati. <span class="bld">Nisinnassāpi niddāyantassāpī</span>ti anādare sāmivacanaṃ, bhikkhussa nisinnassāpi niddāyantassāpīti attho. <span class="bld">Hī</span>ti saccaṃ. Etaṃ bhājanīyabhaṇḍaṃ <a name="M0.0504"></a> nāmāti yojanā. <span class="bld">Tatthā</span>ti ‘‘sampattasseva pāpuṇātī’’ti vacane. <span class="bld">Upacārenā</span>ti dvādasahatthūpacārena. <span class="bld">Tasmi</span>nti antoparikkhepe.</p>



<p class="bodytext">Koci upāsako pahiṇātīti sambandho. <span class="bld">Paṇītabhojanāna</span>nti paṇītabhojanehi. <span class="bld">Udakassā</span>ti udakena, pūretvāti sambandho. Āgatā manussāti sambandho. <span class="bld">Yenā</span>ti bhikkhunā. <span class="bld">Ya</span>nti vatthu. <span class="bld">Ticīvaraparivāra</span>nti ticīvarena parivāritaṃ, ticīvaraparivāravantaṃ vā uddesabhattanti attho. <span class="bld">Hi</span> saccaṃ assa bhikkhussa puññaviseso īdisoti yojanā. Nanu udakaṃpissa puññavisesaṃ, kasmā aññaṃ uddesabhattaṃ labhatīti āha ‘‘udakaṃ panā’’tiādi.</p>



<p class="bodytext">Gahetvā āgatā te manussāti yojanā. <span class="bld">Tesa</span>nti mahātherādīnaṃ. <span class="bld">Daharasāmaṇerehī</span>ti daharehi sāmaṇerehi, laddhesūti sambandho.</p>



<p class="bodytext"><span class="bld">Tatthā</span>ti uddesabhatte. <span class="bld">Purato</span>ti mahātherānaṃ purato. <span class="bld">Patte</span>ti saṅghuddesapatte, agāhiteyevāti sambandho. Āhaṭampi uddesabhattanti sambandho.</p>



<p class="bodytext">Eko vadatīti sambandho. <span class="bld">So</span>ti manusso, bhaṇatīti sambandho. Yathā te ruccati, tathā vatvā āharāti yojanā. <span class="bld">Vissaṭṭhadūto nāmā</span>ti attano ruciṃ vissajjitvā tassa ruciyā vissaṭṭho dūto nāma. <span class="bld">Paṭipāṭipattaṃ vā</span>ti saṅghato paṭipāṭiyā laddhaṃ pattaṃ vā, idaṃ nimantanabhattaṃ sandhāya vuttaṃ. <span class="bld">Yaṃ icchatī</span>ti vissaṭṭhadūto yaṃ icchati. <span class="bld">So</span>ti bālo, na vattabboti sambandho. Pucchāsabhāgena vadeyyāti sambandho. <span class="bld">Tato</span>ti vadanakāraṇā.</p>



<p class="bodytext"><span class="bld">Kūṭaṭṭhitikā</span> <a name="V2.0144"></a> <span class="bld">nāmā</span>ti aññehi uddesabhattehi missetvā ujukaṭṭhitikāya pavattitvā kūṭena pavattā ṭhitikā nāma hoti. Tamevatthaṃ vitthārento āha ‘‘rañño vā hī’’tiādi. <span class="bld">Ekacārikabhattānī</span>ti pati ekaṃ katvā caritabbāni bhakkhitabbānīti ekacārikāni, aññehi uddesabhattehi amissetvā pati ekaṃ katvā bhakkhitabbānīti vuttaṃ <a name="M0.0505"></a> hoti, tāniyeva bhattāni ekacārikabhattāni. Ekacce bhikkhū gatāti sambandho. <span class="bld">Tesū</span>ti ekaccesu bhikkhūsu. <span class="bld">Taṅkhaṇaṃyevā</span>ti tasmiṃ nisinnakkhaṇeyeva. Puna <span class="bld">taṅkhaṇaṃyevā</span>ti tasmiṃ gāhaṇakkhaṇeyeva. ‘‘Paṇītabhatta’’nti vutte ‘‘kativassato paṭṭhāyā’’ti vadanti, ‘‘ettakavassato nāmā’’ti vutteti yojanā. <span class="bld">Gāhite</span>ti ṭhitikaṃ ajānantehi āgantukehi patte gāhite. Āgatehipi ṭhitikaṃ jānanakabhikkhūhīti sambandho. Eseva nayo paratopi. <span class="bld">Bhikkhūyeva āgacchantū</span>ti pattaṃ aggahetvā bhikkhūyeva āgacchantūti adhippāyo.</p>



<p class="bodytext"><span class="bld">Ne</span>ti ṭhitikaṃ ajānante āgantuke. <span class="bld">Rājā bhojetvā</span>ti rājā attano gehe bhojetvā. <span class="bld">Nesa</span>nti āgantukānaṃ, pattepīti sambandho. <span class="bld">Yaṃ āhaṭa</span>nti yaṃ bhattaṃ abhuñjitvā āhaṭaṃ. <span class="bld">Taṃ na gāhetabba</span>nti taṃ bhattaṃ ṭhitikāya na gāhetabbaṃ thokattā. <span class="bld">Nesa</span>nti āgantukānaṃ. <span class="bld">Gīvā hotī</span>ti iṇaṃ hoti. Iṇaṃ nāma paṭidātabbasabhāvo hoti, tasmā paṭidātabbanti adhippāyo. <span class="bld">Etthā</span>ti ṭhitikaṃ ajānitvā bhuttaṭṭhāne. <span class="bld">Tāva nisīditabba</span>nti tāva āgametvā nisīditabbaṃ. Pattaṭṭhānena gāhaṇampi gīvāsadisoti purimatherassa mati bhaveyya. Evañhi sati dvinnaṃ therānaṃ vādo sadisoyeva.</p>



<p class="bodytext">Eko piṇḍapātoti sambandho. <span class="bld">Tathārūpo</span>ti ticīvaraparivāro satagghanako. <span class="bld">Aya</span>nti piṇḍapāto. Iti vuttaṃ aṭṭhakathāsu.</p>



<p class="bodytext">Eko bhikkhūti sambandho. <span class="bld">Antarābhaṭṭhako</span>ti uddesabhattassa antare vemajjhe bhassati galatīti antarābhaṭṭhako. Paripuṇṇavasso yo pana sāmaṇeroti yojanā. Tassa upasampajjitasāmaṇerassa ṭhitikā atikkantāti sambandho. <span class="bld">So</span>ti uddesabhattapatto bhikkhu. <span class="bld">Samīpe</span>ti attano samīpe. <span class="bld">Tañce theyyāya harantī</span>ti taṃ pattaṃ pattahārakā theyyāya haranti ce. <span class="bld">Gīvā hotī</span>ti pattadāpakassa gīvā hoti. <span class="bld">So bhikkhū</span>ti samīpe nisinno so bhikkhu. <span class="bld">Assā</span>ti pattadāpakassa. ‘‘Aya’’nti potthakesu pāṭho atthi, so na sundaro. <span class="bld">Tato</span>ti uddesabhattagharato. ‘‘Suhaṭo’’ti vacanassa atthaṃ dassento āha ‘‘bhattassa dinnattā gīvā na hotī’’ti.</p>



<p class="bodytext"><span class="bld">Sādiyanako</span>ti <a name="V2.0145"></a><a name="M0.0506"></a> uddesabhattasādiyanako, hotīti sambandho. Dasahipi pattehi bhattaṃ āharāpetvāti yojanā. <span class="bld">Bhikkhudattiyaṃ nāmā</span>ti bhikkhunā dattiyaṃ nāma. <span class="bld">So bhikkhū</span>ti sādiyanako so bhikkhu. <span class="bld">Te bhikkhū</span>ti piṇḍapātike te bhikkhū. Etha bhante mayhaṃ sahāyā hotha iti vatvāti sambandho. <span class="bld">Tassā</span>ti upāsakassa. <span class="bld">Tatthā</span>ti upāsakassa ghare. <span class="bld">Tassevā</span>ti sādiyanakasseva. <span class="bld">Itare</span>ti navapiṇḍapātikā. <span class="bld">Nesa</span>nti dasannaṃ bhikkhūnaṃ. <span class="bld">Tassa bhikkhuno</span>ti sādiyanakassa bhikkhuno. <span class="bld">Bhuttāvīna</span>nti bhuttavantānaṃ.</p>



<p class="bodytext"><span class="bld">Te</span>ti navapiṇḍapātikā, vuttā gacchantīti sambandho. <span class="bld">Tatthā</span>ti upāsakassa ghare. <span class="bld">Tatrā</span>ti dasasu bhikkhūsu. Madhurena sarena anumodanaṃ karontassa ekassa dhammakathaṃ sutvāti yojanā. <span class="bld">Akatabhāgo nāmā</span>ti pubbe na kariyitthāti akato, soyeva bhāgo koṭṭhāsoti akatabhāgo, āgantukabhāgo nāmāti attho.</p>



<p class="bodytext">Eko upāsako detīti sambandho. <span class="bld">Ima</span>nti khādanīyabhojanīyaṃ. Pattasāmikassa dātabbanti yojanā. <span class="bld">Ṭhapetvā</span>ti pakatiyā ṭhapetvā. ‘‘Sabbo saṅgho bhuñjatū’’ti vatvā ca kiñci avatvā ca gatepi paṭhamameva ‘‘sabbaṃ saṅghikaṃ pattaṃ dethā’’ti vuttattā bhājetvā paribhuñjitabbaṃ.</p>



<p class="bodytext">Pātiyā āharitvāti sambandho. <span class="bld">Ekekaṃ ālopa</span>nti ekekassa bhikkhussa ekekaṃ ālopaṃ. <span class="bld">Acchatī</span>ti vasati. <span class="bld">Kassa te</span>ti kassa atthāya tayā, ānītanti yojanā. ‘‘Ekena bhikkhunā’’ti padaṃ ‘‘gāhetabba’’nti pade kāritakammaṃ, ‘‘bhatta’’nti dhātukammaṃ tabbapaccayo vadati.</p>



<p class="bodytext"><span class="bld">Kiṃ āharīyatīti avatvā</span>ti kiṃ vatthu tayā āharītīti upāsakaṃ apucchitvā. ‘‘Kiṃ āharissasī’’tipi pāṭho, kiṃ vatthuṃ tvaṃ āharissasīti attho. Saparivārāya yāguyā ca mahagghānaṃ phalānañca paṇītānaṃ khajjakānañca tathā āveṇikā ṭhitikā kātabbāti yojanā<a name="M0.0507"></a>. <span class="bld">Ekā eva ṭhitikā</span>ti samānā eva ṭhitikā. <span class="bld">Tathā phāṇitassā</span>ti ettha tathāsaddena ‘‘ekā eva ṭhitikā vaṭṭatī’’ti padaṃ atidisati.</p>



<p class="centered">Iti uddesabhattakathāya yojanā samattā.</p>



<p class="subhead">Nimantanabhattakathā</p>



<p class="bodytext">Nimantanaṃ <a name="V2.0146"></a> puggalikaṃ saṅghikañcāti duvidhaṃ. Tattha puggalikaṃ sandhāya vuttaṃ ‘‘puggalikaṃ ce sayameva issaro’’ti. ‘‘Ettake bhikkhū saṅghato uddisathā’’tiādīni avatvā ‘‘ettakānaṃ bhikkhūnaṃ bhattaṃ gaṇhathā’’ti nimantetvā dinnaṃ saṅghikaṃ <span class="bld">nimantanaṃ</span> nāma. <span class="bld">Etthā</span>ti nimantane. <span class="bld">Piṇḍapātikānampi vaṭṭatī</span>ti ‘‘bhikkha’’nti kappiyavohārena vuttattā piṇḍapātikānampi vaṭṭati. <span class="bld">Paṭipāṭiyā</span>ti saṅghato laddhapaṭipāṭiyā. Āgatamanusso vadatīti sambandho. <span class="bld">Vicchinditvā</span>ti ‘‘tumhe ca gacchathā’’ti vacanaṃ vicchinditvā.</p>



<p class="bodytext"><span class="bld">Nimantanabhattagharato</span>ti nimantanabhattassa dinnagharato. Eko āharatīti sambandho. <span class="bld">Pūretvā</span>ti bhattassa pūretvā. <span class="bld">Ta</span>nti bhattaṃ. <span class="bld">Idhāpī</span>ti nimantanepi.</p>



<p class="bodytext"><span class="bld">Tato</span>ti vadanakāraṇā. ‘‘So bhikkhū’’ti padaṃ ‘‘assā’’ti pade pakatikattā, ‘‘jigucchanīyo’’ti padaṃ tattheva vikatikattā. <span class="bld">Assā</span>ti bhaveyya, hoti vā. ‘‘Pattatthāya āgatomhī’’ti vadantassa tassa patto dātabboti yojanā. <span class="bld">Bhattāharaṇakapatta</span>nti bhattaṃ āharati anenāti bhattāharaṇako, soyeva patto bhattāharaṇakapatto, taṃ. <span class="bld">Paṭipāṭibhatta</span>nti paṭipāṭiyā laddhaṃ bhattaṃ.</p>



<p class="bodytext"><span class="bld">Ālopabhattaṭṭhitikato</span>ti ekekaālopena laddhassa bhattassa ṭhitikato. <span class="bld">Ālopasaṅkhepenā</span>ti ekekasmiṃ ālope taṃsaṃkhipanena. Ayaṃ nayo uddesabhattato viseso. <span class="bld">Kassa te ābhata</span>nti kassa atthāya tayā ābhatanti yojanā. <span class="bld">Saṅghassa me bhatta</span>nti saṅghassa atthāya mayā bhattaṃ ābhataṃ. <span class="bld">Therānaṃ me bhatta</span>nti therānaṃ mayā bhattaṃ ābhataṃ.</p>



<p class="bodytext">Upāsako <a name="M0.0508"></a> pahiṇātīti sambandho. <span class="bld">Ime tayo janā</span>ti saṅghatthero ca ganthadhutaṅgavasena abhiññāto ca bhattuddesako cāti ime tayo janā. <span class="bld">Pucchitu</span>nti ‘‘kiṃ saṅghato gaṇhāmi, udāhu ye jānāmi, tehi saddhiṃ āgacchāmī’’ti pucchituṃ. Āruhiyitthāti <span class="bld">ārūḷhā. Attanavamehī</span>ti attā navamo etesanti attanavamā, tehi bhikkhūhīti sambandho. <span class="bld">Hī</span>ti yasmā. <span class="bld">Ete bhikkhū</span>ti saṅghattherādayo tayo ete bhikkhū. <span class="bld">Tenā</span>ti ganthadhutaṅgādīhi anabhiññātena bhikkhunā paṭipajjitabbanti sambandho. Nissitake vā, ye bhikkhū jānātha, te bhikkhū vā gahetvāti <a name="V2.0147"></a> yojanā. Attanā añño gāmo gantabboti sambandho. <span class="bld">Soyeva gāmo</span>ti nimantanagāmoyeva.</p>



<p class="bodytext"><span class="bld">Tatrā</span>ti asanasālāyaṃ. <span class="bld">Ussavādīsū</span>ti chaṇādīsu. Ādisaddena aññena kenaci kāraṇena manussānaṃ bahusannipātaṃ saṅgaṇhāti. <span class="bld">Tadā</span>ti tasmiṃ nimantanakāle. <span class="bld">Sannipātaṭṭhānato</span>ti bhikkhūnaṃ sannipātaṭṭhānato. <span class="bld">Yathāsattī</span>ti sattiyā anurūpaṃ, sattiṃ anatikkamitvāti attho. Ettha ca sattisaddassa kuntasaṅkhātassa satthassapi vācakattā taṃ paṭikkhipanto āha ‘‘yathābala’’nti.</p>



<p class="bodytext">Saṅghatthero vā āgacchantīti sambandho. Bahukattāramapekkhitvā ‘‘āgacchantī’’ti bahuvacanavasena vuttaṃ. <span class="bld">Ekavāra</span>nti ekasmiṃ divase, āgamanadivaseti attho. <span class="bld">Paṭibaddhakālato</span>ti tattheva sakaṭṭhāne vāsassa nibaddhakālato. <span class="bld">Dutiyavāre</span>ti dutiyadivase. <span class="bld">Abhinavaāgantukāvā</span>ti anāgamanapubbā abhinavā āgantukāva. <span class="bld">Tatrā</span>ti tasmiṃ pattaṭṭhāne. <span class="bld">Tesa</span>nti abhinavaāgantukānaṃ. <span class="bld">Etthā</span>ti anāgatapubbaṭṭhāne.</p>



<p class="bodytext"><span class="bld">Sabbatthā</span>ti sabbesu sakaṭṭhānaāgantukaṭṭhānesu. <span class="bld">Tenā</span>ti atilābhinā bhikkhunā. <span class="bld">Avisesetvā</span>ti visesamakatvā.</p>



<p class="subhead">Salākabhattakathā</p>



<p class="bodytext">Salākabhattaṃ <a name="M0.0509"></a> pana evaṃ veditabbanti yojanā. ‘‘Vacanato’’ti padaṃ ‘‘dātabbā’’ti pade ñāpakahetu. <span class="bld">Salākāya vā</span>ti kusadaṇḍe vā. <span class="bld">Asukassa nāmā</span>ti asukassa nāma upāsakassa. <span class="bld">Upanibandhitvā</span>ti likhitvā, chinditvāti attho. ‘‘Opuñjitvā’’ti padassa atthaṃ dassento āha ‘‘punappunaṃ heṭṭhupariyavasena āloḷetvā’’ti. Bhattuddesakena dātabbāti sambandho.</p>



<p class="bodytext"><span class="bld">Na bahukā</span>ti appakā. <span class="bld">Gāmavasenapī</span>ti yebhuyyena samānalābhagāmavasenapi. Pisaddena kulaṃ apekkhati. Gāhentena gāhitānevāti sambandho. Saṭṭhisalākabhattāni hontīti yojanā. <span class="bld">Tesa</span>nti dvinnaṃ tiṇṇaṃ salākabhattānaṃ.</p>



<p class="bodytext"><span class="bld">Ta</span>nti bahusalākabhattagāmaṃ. <span class="bld">Taṃ panā</span>ti ekasalākabhattaṃ pana. <span class="bld">Etesū</span>ti bhikkhūsu. <span class="bld">Niggahenā</span>ti <a name="V2.0148"></a> dūrattā anicchantassapi ekassa niggahena. <span class="bld">Ta</span>nti salākabhattaṃ. <span class="bld">Orimagāme</span>ti orabhāge ṭhite gāme. <span class="bld">Gāhitasaññāyā</span>ti gāhitā iti saññāya. <span class="bld">Puna vihāraṃ āgantvā</span>ti puna vihāraṃ anāgantvā orimagāme salākabhattāni paṭhamaṃ gahetvā pacchā vihāraṃ āgantvā attano pāpetvā bhuñjitumpi vaṭṭati. Kasmā puna vihāro āgantabbo, nanu agāhitopi attano pattattā gahetvā bhuñjituṃ vaṭṭatīti āha ‘‘na hī’’tiādi. <span class="bld">Hi</span> yasmā bahisīmāya saṅghalābho gāhetuṃ na labbhati, tasmā vihāro āgantabboti yojanā. <span class="bld">Ekabāhavasena vā</span>ti ekāya gharapāḷisaṅkhātāya bāhāyavasena vā. <span class="bld">Vīthiādīsu cā</span>ti vīthibāhakulesu ca, niddhāraṇe bhummaṃ. <span class="bld">Yatthā</span>ti yasmiṃ ṭhāne. Salākāsu <span class="bld">asati</span> asantāsūti yojanā. <span class="bld">Uddisitvāpī</span>ti ‘‘asukagāmassa salākabhattāni tuyhaṃ pāpuṇantī’’ti gāmādīni uddisitvāpi.</p>



<p class="bodytext">Tamevatthaṃ <a name="M0.0510"></a> vitthārento āha ‘‘tena hī’’tiādi. Tattha <span class="bld">tenā</span>ti salākadāyakena bhikkhunā. Gāhetabbanti sambandho. <span class="bld">Vāragāme</span>ti atidūrattā vārena gantabbe gāme. <span class="bld">Tatrā</span>ti taṃ gāmaṃ.</p>



<p class="bodytext"><span class="bld">Atirekagāvute</span>ti gāvutato atireke ṭhāne. <span class="bld">Taṃdivasa</span>nti tasmiṃ salākabhattagahaṇadivase. Yo na gacchati, tassa na dātabbāti yojanā. <span class="bld">Hī</span>ti yasmā. <span class="bld">Tīṇi pana divasānī</span>ti accantasaṃyoge cetaṃ upayogavacanaṃ. <span class="bld">Ta</span>nti orimavāragāmasalākaṃ. Daṇḍakammaṃ pana kinti gāḷhaṃ kātabbanti āha ‘‘saṭṭhito vā paṇṇāsato vā na parihāpetabba’’nti. <span class="bld">Vihāravāro</span>ti vihārassa rakkhanatthāya vāro. <span class="bld">Vihāravārikassā</span>ti vihāraṃ vārena, vāraṃ gahetvā vā rakkhatīti vihāravāriko, tassa dātabbāti sambandho. <span class="bld">Vihāragopakā</span>ti vihāraṃ gopentīti vihāragopakā. <span class="bld">Aññathatta</span>nti pasādaññathattaṃ. <span class="bld">Aññesu kulesu dātabbā</span>ti aññesaṃ kulānaṃ yāguādayo dātabbā.</p>



<p class="bodytext"><span class="bld">Vāraṃ gāhetvā</span>ti aññehi vāraṃ gāhāpetvā. <span class="bld">Nesa</span>nti vihāravārikānaṃ. <span class="bld">Salākā</span>ti pakatikattāraṃ apekkhitvā ‘‘bhavantī’’ti bahuvacanavasena vuttaṃ. <span class="bld">Phātikammamevā</span>ti vihārarakkhanatthāya saṅghena dātabbaphātikammameva. <span class="bld">Aññampī</span>ti pisaddena na kevalaṃ phātikammameva, aññampīti dasseti. <span class="bld">Atirekauttaribhaṅgassā</span>ti atirekaṃ uttaribhaṅgametassāti atirekauttaribhaṅgaṃ, tassa.</p>



<p class="bodytext"><span class="bld">Salākā laddhā</span>ti salākā eva laddhā. <span class="bld">Taṃdivasa</span>nti tasmiṃ salākaladdhadivase. <span class="bld">Ekassevā</span>ti <a name="V2.0149"></a> ekekasseva. <span class="bld">Vijaṭetvā</span>ti tāni dve tīṇi ekacārikabhattāni vijaṭaṃ nigumbaṃ katvā.</p>



<p class="bodytext"><span class="bld">Ekasambhogā</span>ti ekato sambhogā. Gāhentena dātunti sambandho. <span class="bld">Sammukhībhūtassā</span>ti upacārasīmāyaṃ ṭhitassa yassa kassaci, pāpetvāti yojanā. <span class="bld">Rasasalāka</span>nti ucchusalākaṃ. ‘‘Rasālasalāka’’ntipi pāṭho, ayamevattho. Khuddakavihāre gāhetabbavidhānaṃ dassetvā mahāāvāse taṃ dassento āha ‘‘mahāāvāse’’tiādi.</p>



<p class="bodytext">‘‘Takkasalākampi <a name="M0.0511"></a> …pe… dātuṃ vaṭṭatī’’ti idaṃ khuddakavihāraṃ sandhāya vuttaṃ, tena vuttaṃ ‘‘mahāāvāse’’tiādi. <span class="bld">Bhesajjādisalākāyo</span>ti ettha ādisaddena gandhamālāsalākāyo saṅgaṇhāti. <span class="bld">Etthā</span>ti salākāsu. <span class="bld">Aggabhikkhamatta</span>nti aggato dātabbaṃ bhikkhāmattaṃ. <span class="bld">Tādisāni bhattānī</span>ti aggabhikkhāmattasabhāvāni bhattāni. <span class="bld">No ce</span>ti tādisāni bhattāni bahūni no ce honti. <span class="bld">Laddhā vā aladdhā vā</span>ti labhitvā vā alabhitvā vā.</p>



<p class="bodytext"><span class="bld">Salākāsu gāhitāsū</span>ti aññāsu salākāsu gāhitāsu. <span class="bld">Samīpe ṭhitassā</span>ti hatthaṃ apasāretvā samīpe ṭhitassa. <span class="bld">Assā</span>ti bhikkhussa. <span class="bld">Ayaṃ salākā</span>ti ‘‘ayaṃ tassa salākā’’ti ṭhapetuṃ vaṭṭati. <span class="bld">Adhammikā</span>ti katikā adhammayuttā. <span class="bld">Anāgatassa dethā</span>ti anāgatassa bhikkhussa salākaṃ detha.</p>



<p class="bodytext"><span class="bld">So</span>ti bhattuddesako, vadeyyāti sambandho. Mayā mayhaṃ pāpitanti sambandho. <span class="bld">Tatthā</span>ti gāme. Bhuñjeyyātha iti vadeyya, vaṭṭatīti yojanā. <span class="bld">Tatthevā</span>ti asanasālāyameva. <span class="bld">Tatrā</span>ti tasmiṃ gāme. <span class="bld">Vihāraṃ ānetvā</span>ti vihāraṃ salākabhattaṃ ānetvā. <span class="bld">Salākaggāhaṇakāle</span>ti salākāya bhikkhūhi gāhāpanakāle.</p>



<p class="bodytext"><span class="bld">Tatthā</span>ti tasmiṃ disābhāge. <span class="bld">Aññenā</span>ti attanā aññena, laddhā hotīti sambandho. <span class="bld">Tena panā</span>ti gamikato itarena. <span class="bld">Tasmi</span>nti gamike. Upacārasīmaṃ anatikkanteyevāti yojanā.</p>



<p class="bodytext"><span class="bld">Tatthā</span>ti chaḍḍitavihāre. <span class="bld">Tesū</span>ti āvāsikesu bhikkhūsu, gatesūti sambandho. <span class="bld">Sovā</span>ti āgantuko eva. Yo pana gacchatīti sambandho. <span class="bld">Ta</span>nti salākabhattaṃ, na pāpuṇātīti sambandho.</p>



<p class="bodytext"><span class="bld">Puññenā</span>ti <a name="V2.0150"></a> puññasmā. <span class="bld">Tā ca kho panā</span>ti salākāyo pana. <span class="bld">Pacchiṃ panā</span>ti salākapacchiṃ pana. <span class="bld">Tatthā</span>ti pacchiyaṃ. <span class="bld">Ettovā</span>ti ākiraṇaṭṭhānatova. <span class="bld">Eka</span>nti ekaṃ salākaṃ. <span class="bld">Vattabba</span>nti salākadāyakena vattabbaṃ.</p>



<p class="bodytext">Bhikkhū gatāti sambandho. <span class="bld">Tatthā</span>ti aññasmiṃ vihāre. Mahātheropi gacchatīti sambandho. Gatavihāre abhuñjitvāva gocaragāmaṃ anuppattehi <a name="M0.0512"></a> bhikkhūhi pattā na dātabbāti yojanā. <span class="bld">Vihāraṭṭhakaṃ bhatta</span>nti vihāre ṭhitaṃ bhattaṃ.</p>



<p class="subhead">Pakkhikabhattādikathā</p>



<p class="bodytext"><span class="bld">Ya</span>nti bhattaṃ diyyatīti sambandho. Cātuddasīpañcaddasīpañcamīaṭṭhamīti abhilakkhitesūti yojanā. <span class="bld">Kammappasutehī</span>ti kammūpacayehi. Imehi pāṭhehi pakkhesu dātabbaṃ <span class="bld">pakkhika</span>nti vacanatthaṃ dasseti. <span class="bld">Ta</span>nti pakkhikabhattaṃ. ‘‘Hotī’’ti pade vuttakattā, ‘‘gāhetvā’’ti pade dhātukammaṃ, ‘‘bhuñjitabba’’nti pade vuttakammaṃ. <span class="bld">Sabbesa</span>nti bhikkhūnaṃ. <span class="bld">Yesa</span>nti bhikkhūnaṃ. <span class="bld">Mandā</span>ti appā. <span class="bld">Ta</span>nti salākabhattaṃ. <span class="bld">Paṇītaṃ dentī</span>ti paṇītaṃ katvā denti. <span class="bld">Lūkhabhatta</span>nti asiniddhabhattaṃ.</p>



<p class="bodytext">Yaṃ bhattaṃ attanā bhuñjati, tadeva diyyatīti yojanā. Iminā uposathe dātabbaṃ <span class="bld">uposathika</span>nti vacanatthaṃ dasseti. <span class="bld">Uposathe</span>ti uposathadivase. Ettha ca pañcaddasiyaṃ sace dāyakā ‘‘pakkhika’’nti vatvā denti, <span class="bld">pakkhikaṃ nāma</span>. Atha ‘‘uposathika’’nti vatvā denti, <span class="bld">uposathikaṃ</span> nāmāti viseso. <span class="bld">Pāṭipade</span>ti pāṭipadadivase. <span class="bld">Uposathakammenā</span>ti uposathakammena hetubhūtena. ‘‘Pāṭipade diyyanakadāna’’nti iminā pāṭipade dātabbaṃ <span class="bld">pāṭipadika</span>nti vacanatthaṃ dasseti. <span class="bld">Tampi ubhaya</span>nti uposathikapāṭipadikavasena ubhayampi taṃ bhattaṃ. <span class="bld">Iti imānī</span>ti ettha imasaddena itisaddassa imasaddatthabhāvo dassito hoti. <span class="bld">Sattapi bhattānī</span>ti imasmiṃ senāsanakkhandhake āgatāni saṅghabhattādīni sattapi bhattāni.</p>



<p class="bodytext">Aparānipi cattāri bhattānīti sambandho. <span class="bld">Tatthā</span>ti catūsu bhattesu. ‘‘Āgantukānaṃ dinna’’ntiādinā <span class="bld">āgantukabhatta</span>nti padassa catutthīmajjhelopasamāsaṃ dasseti. Aññattha pana ‘‘āgantukassa atthāya ābhata’’ntiādinā chaṭṭhīmajjhelopasamāsaṃ dasseti. <span class="bld">Etthā</span>ti catūsu <a name="M0.0513"></a> bhattesu. <span class="bld">Sabbesa</span>nti bhikkhūnaṃ. Eko āgantuko nisīdatīti sambandho. <span class="bld">Tenā</span>ti paṭhamaāgantukena.</p>



<p class="bodytext"><span class="bld">Yo</span>ti <a name="V2.0151"></a> āgantuko. <span class="bld">Āgantvāpī</span>ti pisaddo garahattho, pacchā pana pagevāti attho. Tena gaṇhitabbanti yojanā. ‘‘Āgatadivaseyevā’’ti iminā na dutiyadivasādīsu bhuñjitabbanti dasseti.</p>



<p class="bodytext"><span class="bld">Katthacī</span>ti kiñci ṭhānaṃ. <span class="bld">Ta</span>nti āgantukabhattaṃ. <span class="bld">Nibandhāpita</span>nti niccaṃ ṭhapitaṃ. <span class="bld">Asanasālāya</span>nti antogāme asanasālāyaṃ. <span class="bld">Asatī</span>ti asantesu.</p>



<p class="bodytext"><span class="bld">Āvāsikopī</span>ti pisaddo na gamikoyevāti dasseti. Yathā āgantukabhattaṃ dve vā tīṇi vā satta vā divasāni labbhati, evaṃ idaṃ gamiyabhattaṃ na labbhatīti yojanā. <span class="bld">Pantha</span>nti maggaṃ. <span class="bld">Rundhantī</span>ti pidahanti. Udakaṃ vā rundhatīti sambandho. <span class="bld">Ete upaddave</span>ti corādayo ete upaddave. <span class="bld">Oḍḍetvā</span>ti ṭhapetvā.</p>



<p class="bodytext"><span class="bld">Etassā</span>ti mahāgilānassa. Puna <span class="bld">etassā</span>ti anāgatassa mahāgilānassa. <span class="bld">Sappāyabhojana</span>nti gilānānaṃ sappāyabhojanaṃ. <span class="bld">Missakayāgu</span>nti nānātaṇḍule missetvā pacitaṃ yāguṃ. <span class="bld">Na kuppatī</span>ti na vikāraṃ karoti.</p>



<p class="bodytext"><span class="bld">Idampī</span>ti gilānupaṭṭhākabhattampi. <span class="bld">Tatthā</span>ti tasmiṃ kule. <span class="bld">Assā</span>ti gilānassa. <span class="bld">Evaṃ dinnānī</span>ti evaṃ vakkhamānanayena dinnāni honti. <span class="bld">Piṇḍapātikānampi vaṭṭatī</span>ti ‘‘bhikkha’’nti kappiyavohārena vuttattā piṇḍapātikānampi vaṭṭati. <span class="bld">Na vaṭṭatī</span>ti ‘‘bhatta’’nti akappiyavohārena vuttattā na vaṭṭati.</p>



<p class="bodytext">Aparānipi tīṇi bhattānīti sambandho. <span class="bld">Tatthā</span>ti tīsu bhattesu. <span class="bld">Dhurabhatta</span>nti ettha dhurasaddassa dhuvasaddena atthato sadisattā niccatthoti āha ‘‘niccabhattaṃ vuccatī’’ti. <span class="bld">Ta</span>nti dhurabhattaṃ. <span class="bld">Tatthā</span>ti duvidhesu. ‘‘Saṅghike’’ti pāṭhaseso yojetabbo. <span class="bld">Puggalikepī</span>ti <span class="bld">pi</span>saddo ‘‘saṅghike’’ti padaṃ apekkhati. <span class="bld">Pacchā</span>ti paṭhamaṃ ‘‘bhikkhaṃ gaṇhathā’’ti vuttavacanato, vuttavacanassa vā paraṃ.</p>



<p class="bodytext">Kuṭiṃ <a name="M0.0514"></a> katvā dātabbaṃ bhattaṃ <span class="bld">kuṭibhatta</span>nti dassento āha ‘‘kuṭibhattaṃ nāmā’’tiādi. <span class="bld">Ya</span>nti bhattaṃ, nibandhāpitanti sambandho, senāsanavāsino bhikkhūti sambandho. <span class="bld">Yaṃ panā</span>ti bhattaṃ pana, dinnanti sambandho. <span class="bld">Tassevā</span>ti puggalasseva. <span class="bld">Tasmi</span>nti puggale.</p>



<p class="bodytext">Vārena<a name="V2.0152"></a>, vāraṃ gahetvā vā dinnaṃ bhattaṃ <span class="bld">vārabhatta</span>nti dassento āha ‘‘vārabhattaṃ nāmā’’tiādi. <span class="bld">Tampī</span>ti vārabhattampi. Nigamanavasena sampiṇḍetvā dassento āha <span class="bld">‘‘iti imāni cā’’</span>tiādi.</p>



<p class="bodytext"><span class="bld">Aṭṭhakathāya</span>nti mahāaṭṭhakathāyaṃ, vuttānīti sambandho. <span class="bld">Tatthā</span>ti catūsu bhattesu. Vihāre uppannaṃ bhattaṃ <span class="bld">vihārabhatta</span>nti dassento āha ‘‘vihārabhattaṃ nāmā’’tiādi. <span class="bld">Tatruppādabhatta</span>nti tasmiṃ vihāre dinnakhettavatthuādīhi uppādabhattaṃ. <span class="bld">Ta</span>nti vihārabhattaṃ. <span class="bld">Yathā</span>ti yenākārena, paṭiggahiyamāneti sambandho. Aṭṭhannaṃ samūho, aṭṭha parimāṇāni yassāti vā <span class="bld">aṭṭhako,</span> tassa dinnaṃ bhattaṃ aṭṭhakabhattaṃ. Evaṃ <span class="bld">catukkabhatta</span>nti etthāpi. Tamevatthaṃ dassento āha ‘‘aṭṭhannaṃ bhikkhūnaṃ demā’’tiādi. <span class="bld">Mahābhisaṅkhārikenā</span>ti sabbinonītādīhi mahanto abhisaṅkhāro mahābhisaṅkhāro, so etassa atthīti mahābhisaṅkhāriko, tena atirasakapūvena patte pakkhipitvāti sambandho. ‘‘Thaketvā dinna’’nti iminā gūhitvā dātabbaṃ <span class="bld">guḷhakaṃ,</span> tameva bhattaṃ <span class="bld">guḷhakabhatta</span>nti vacanatthaṃ dasseti.</p>



<p class="bodytext"><span class="bld">Idhā</span>ti imasmiṃ loke. Ekacce manussā dentīti sambandho. ‘‘Bhikkhuparicchedajānanatthaṃ guḷake dentī’’ti iminā guḷakena bhikkhū gaṇetvā dātabbaṃ bhattaṃ <span class="bld">guḷakabhatta</span>nti vacanatthaṃ dasseti. Ettha ca purimanaye ḷakāre hakārasaṃyogo atthi, pacchimanaye natthīti daṭṭhabbaṃ. Guḷapiṇḍagaṇanāya bhikkhugaṇanaṃ jānāti. <span class="bld">Itī</span>tiādi nigamanaṃ. Cīvarabhājanīyaṃ vuttanti sambandho.</p>



<p class="bodytext"><span class="bld">Sabbiādīsu bhesajjesū</span>ti niddhāraṇe bhummaṃ, ‘‘sabbissā’’ti padaṃ ‘‘kumbhasatampī’’ti pade nissitasambandho.</p>



<p class="bodytext"><span class="bld">Pacchā</span> <a name="M0.0515"></a> <span class="bld">āgatānaṃ dātabbamevā</span>ti dutiyabhāge adātabbeyeva pacchā āgatānaṃ dātabbameva. <span class="bld">Sabbasannipātaṭṭhāneyevā</span>ti sabbesaṃ bhikkhūnaṃ sannipātaṭṭhāneva. Bhājanīyabhaṇḍaṃ nāma bhājanaṭṭhānaṃ sampattasseva pāpuṇāti, na asampattassa. Sabbasannipātaṭṭhāne ca yebhuyyena sampatto hoti, tena vuttaṃ ‘‘sabbasannipātaṭṭhāneyevā’’ti.</p>



<p class="bodytext"><span class="bld">Yathāṭhitaṃyevā</span>ti kiñci abhājetvā yathāṭhitaṃyeva. ‘‘Duggahita’’nti vatvā tadatthaṃ dassento āha ‘‘taṃ gatagataṭṭhāne saṅghikameva hotī’’ti. <span class="bld">Āvajjetvā</span>ti pariṇāmetvā. <span class="bld">Tampī</span>ti thālake <a name="V2.0153"></a> pakkhittaṃ sabbimpi. <span class="bld">Thina</span>nti ghanabhāvena tiṭṭhatīti thinaṃ, ghananti vuttaṃ hoti. <span class="bld">Vuttaparicchedato</span>ti ‘‘dasa bhikkhū, daseva ca sabbikumbhā’’ti vuttaparicchedato.</p>



<p class="bodytext">Gāthāyaṃ <span class="bld">pāḷi</span>nti vinayapāḷiṃ. <span class="bld">Aṭṭhakathañcevā</span>ti tassā aṭṭhakathañceva. <span class="bld">Vicakkhaṇo</span>ti vividhaṃ atthaṃ cakkhati passatīti vicakkhaṇo. <span class="bld">Eva</span>nti yathāvuttanayena. Tatrāyaṃ yojanā – evaṃ vicakkhaṇo bhikkhu pāḷiṃ, aṭṭhakathañceva oloketvā appamattova hutvā saṅghike paccaye bhājayeti.</p>



<p class="centered">Iti paccayabhājanīyakathāya yojanā samattā.</p>



<p class="bodytext"><span class="bld">Upaḍḍhabhāgo</span>ti bhikkhūnaṃ laddhabhāgato upaḍḍho bhāgo. Sesaṃ suviññeyyameva.</p>



<p class="centered">Iti senāsanakkhandhakavaṇṇanāya yojanā samattā.</p>



<p class="title">7. Saṅghabhedakakkhandhakaṃ</p>



<p class="subhead">Chasakyapabbajjākathā</p>



<p class="bodytext"><a name="para330"></a><span class="paranum">330</span>. Saṅghabhedakakkhandhake <span class="bld">abhiññātā abhiññātā</span>ti ettha abhipubbo ñātasaddo pākaṭatthoti āha ‘‘pākaṭā pākaṭā’’ti. <span class="bld">Kāḷudāyippabhūtayo</span>ti kāḷudāyiādayo. Parivārehi saddhiṃ dasa dūtā ca aññe ca bahū janā sakyakumārā nāmāti yojanā. <span class="bld">Amhesū</span>ti <a name="M0.0516"></a> sakyakulasaṅkhātesu amhesu, niddhāraṇe bhummaṃ. Iminā pāṭhasesaṃ dasseti. ‘‘Kulato’’ti iminā <span class="bld">‘‘kulā’’</span>ti ettha nissakkatthe nissakkavacananti dasseti. <span class="bld">Gharāvāsattha</span>nti ettha ghare āvasantānaṃ manussānaṃ kiccanti dassento āha ‘‘gharāvāse ya’’ntiādi. Tattha <span class="bld">ya</span>nti yaṃkiñci. <span class="bld">Udakaṃ ninnetabba</span>nti ettha udakaṃ nīharitvā netabbaṃ apanetabbanti dassento āha ‘‘yathā udakaṃ sabbaṭṭhānesu susaṃ hotī’’ti. <span class="bld">Susa</span>nti sukkhaṃ. <span class="bld">Tiṇānī</span>ti sassadūsakāni tiṇāni. ‘‘Uddharitabbānī’’ti iminā <span class="bld">niddhāpetabba</span>nti ettha dhudhātuyā papphoṭanadhaṃsanatthe dasseti<a name="V2.0154"></a>. <span class="bld">Bhusā</span>ti sassanāḷadaṇḍā, tehi missā palālā <span class="bld">bhusikā. Ophuṇāpetabba</span>nti ettha phuṇadhātuyā avakiraṇatthaṃ dassento āha ‘‘apanetabba’’nti. <span class="bld">Tvaññeva gharāvāsatthena upajānā</span>ti ettha <span class="bld">gharāvāsatthenā</span>ti upayogatthe karaṇavacanaṃ. <span class="bld">Upajānā</span>ti upatyūpasaggo dhātvatthānuvattako, hivibhatti ca lopo hoti, tena vuttaṃ ‘‘tvaññeva gharāvāsatthaṃ jānāhī’’ti. <span class="bld">Aha</span>nti bhaddiyakumāranāmako ahaṃ. <span class="bld">Tayā</span>ti anuruddhakumāranāmakena tayā. ‘‘Saddhiṃ pabbajissāmī’’ti iminā pāṭhasesaṃ dasseti. <span class="bld">Sesa</span>nti ‘‘saddhiṃ pabbajissāmī’’ti vacanaṃ.</p>



<p class="bodytext"><a name="para331"></a><span class="paranum">331</span>. <span class="bld">Nippātitā</span>ti ettha nikkhamitvā gamāpitāti dassento āha ‘‘nikkhāmitā’’ti. <span class="bld">Mānassino</span>ti ettha mānaṃ sayanti nissayantīti mānassinoti dassento āha ‘‘mānassayino’’ti.</p>



<p class="bodytext"><a name="para332"></a><span class="paranum">332</span>. <span class="bld">Yassantarato na santi kopā</span>ti ettha antarasaddo cittavācako, topaccayo ca sattamyatthavācakoti dassento āha ‘‘yassa citte’’ti. Kasmā kopā na santīti āha ‘‘tatiyamaggena samūhatattā’’ti. Anāgāmimaggena dosassa samūhatattā yassa khīṇāsavassa citte kopā na santīti adhippāyo. <span class="bld">Iti bhavābhavatañca vītivatto</span>ti ettha atthaṃ dassento āha ‘‘yasmā panā’’tiādi. Tattha yasmā pana vuccati, tasmā evamattho daṭṭhabboti yojanā<a name="M0.0517"></a>. Vibhavoti pāpaṃ vuccatīti sambandho. Nanu pāḷiyaṃ ‘‘vibhavo’’ti natthi, ‘‘abhavo’’ti eva atthi, atha kasmā ‘‘vibhavoti abhavo’’ti vuttanti āha ‘‘vibhavoti ca abhavoti ca atthato ekamevā’’ti. Iminā saddatoyeva nānanti dasseti. Yā esā bhavābhavatā vuccatīti sambandho. ‘‘Anekappakārā’’ti iminā itisaddassa pakāratthaṃ dasseti. Catūhipi maggehi vītivattoti sambandho. <span class="bld">Tassā</span>ti khīṇāsavassa.</p>



<p class="bodytext"><a name="para333"></a><span class="paranum">333</span>. <span class="bld">Ahimekhalikā</span>ti mekhalā viya mekhalikā, ahimeva mekhalikā ahimekhalikā. Tamevatthaṃ dassento āha ‘‘ahiṃ kaṭiyaṃ bandhitvā’’ti.</p>



<p class="bodytext"><a name="para334"></a><span class="paranum">334</span>. <span class="bld">Sammannatī</span>ti ettha ‘‘sammānetī’’ti curādigaṇikadhātuvasena vattabbe divādigaṇikadhātuvasena vuttanti dassento āha ‘‘sammānetī’’ti. Acinteyyo hi pāḷinayo. <span class="bld">Sammānetī</span>ti sammānaṃ karoti. <span class="bld">Ya</span>nti kammaṃ. <span class="bld">So</span>ti satthā. Iminā <span class="bld">yaṃ tumo</span>ti ettha <span class="bld">tumo</span>ti ruḷhīsaddo idha ‘‘so’’ti sabbanāmasaddena sadisatthoti dasseti.</p>



<p class="subhead">Pakāsanīyakammādikathā</p>



<p class="bodytext"><a name="para336"></a><span class="paranum">336</span>. ‘‘Kheḷasadisā’’ti <a name="V2.0155"></a> iminā micchājīvena uppannapaccayānaṃ sadisūpacārena kheḷabhāvaṃ dasseti. Tasmā kheḷā viyāti <span class="bld">kheḷo,</span> micchājīvapaccayā, kheḷe asati bhakkhati ajjhoharatīti <span class="bld">kheḷāsako</span>ti vacanattho kātabbo. Etarahi pāḷiyaṃ, aṭṭhakathāyañca <span class="bld">‘‘kheḷāpakassā’’</span>ti oṭṭhajena paṭhamakkharena pāṭho atthi.</p>



<p class="bodytext"><a name="para340"></a><span class="paranum">340</span>. <span class="bld">Patthaddhenā</span>ti ettha bhūso thaddho patthaddho, bāḷhathaddhoti attho. Tena vuttaṃ ‘‘niccalenā’’ti. <span class="bld">Potthakarūpasadisenā</span>ti ettha potthakarūpaṃ nāma vatthadantādimayaṃ, tena sadiso potthakarūpasadiso, tena.</p>



<p class="bodytext"><a name="para342"></a><span class="paranum">342</span>. <span class="bld">Rājañātakā</span> <a name="M0.0518"></a> <span class="bld">nāmā</span>ti ettha raññā jāniyanti ‘‘amhākaṃ garū’’ti <span class="bld">rājañātā,</span> teyeva <span class="bld">rājañātakā</span>ti attho daṭṭhabbo. Tadatthaṃ adhippāyena dassento āha ‘‘rājā amhe jānātī’’tiādi. <span class="bld">Pahaṭṭhakaṇṇavālo</span>ti pahaṭṭho kaṇṇo ca vālo ca etassāti pahaṭṭhakaṇṇavālo. <span class="bld">Bandhaniccale</span>ti rajjuvallīhi bandho viya niccale, pahaṭṭhakaṇṇavāleti sambandho. ‘‘Katvā’’ti iminā ‘‘abhidhāvī’’ti pade kiriyāvisesanabhāvaṃ dasseti.</p>



<p class="bodytext"><span class="bld">Dukkhañhi kuñjara nāgamāsado</span>ti ettha kuñjarasaddassa āmantanapadabhāvaṃ āvikaronto āha ‘‘bho kuñjarā’’ti. Nāgasaddassa ahināgahatthināgesu pavattanato vuttaṃ ‘‘buddhanāga’’nti. <span class="bld">Āsado</span>ti padassa ākodhena sadanaṃ upagamanaṃ āsadoti dassento āha ‘‘vadhakacittena upagamanaṃ nāmā’’ti. <span class="bld">Dukkha</span>nti etarahi ca āyatiñca dukkhakāraṇaṃ. <span class="bld">Dukkhaṃ hī</span>ti hisaddo padapūraṇamattaṃ, atha vā dukkhamevāti attho. ‘‘Buddhanāgaṃ ghātakassā’’ti iminā nāgaṃ hanatīti <span class="bld">nāgahato</span>ti vacanatthaṃ dasseti.</p>



<p class="bodytext"><span class="bld">Paṭikuṭiyova osakkī</span>ti ettha tathāgatassa paṭimukhaṃ kuṭena gamanametassāti <span class="bld">paṭikuṭiyo,</span> paṭikuṭiyo eva hutvā osakkīti dassento āha ‘‘tathāgatābhimukhoyeva piṭṭhimehi pādehi osakkī’’ti. ‘‘Na jānātī’’ti iminā lakkha dassanaṅkesūti dhātupāṭhesu (pāṇinī 1539 saddanītidhātumālāyaṃ 18 dakārantadhātu) vuttesu atthesu idha dassanatthoti dasseti. <span class="bld">Na lakkhitabbo</span>ti aññehi sappurisehi na lakkhitabboti attho. Ettha ṇyapaccayo kattukammesu hoti, yakārassa kakāraṃ katvā <span class="bld">alakkhiko</span>ti vuttaṃ.</p>



<p class="bodytext"><a name="para343"></a><span class="paranum">343</span>. ‘‘Bhuñjitabbabhojana’’nti <a name="V2.0156"></a> iminā <span class="bld">tikabhojana</span>nti ettha yupaccayassa kammatthabhāvaṃ dasseti. <span class="bld">Ta</span>nti tikabhojanaṃ. <span class="bld">Yathādhammo</span>ti ‘‘gaṇabhojane pācittiya’’nti (pāci. 209) vuttāya mātikāvibhaṅgapāḷiyā anurūpaṃ<a name="M0.0519"></a>. <span class="bld">Pañcavatthuyācanakathā</span>ti pañca vatthūni yācanassa kathā. <span class="bld">Āyukappa</span>nti avīcimahāniraye āyukappaṃ sandhāya vuttaṃ. Avīcimahāniraye āyukappo nāma eko antarakappoti jinālaṅkāraṭīkādīsu (mi. pa. 4.1.3; kathā. aṭṭha. 654-657; itivu. aṭṭha. 18; sārattha. ṭī. cūḷavagga 3.343; a. ni. ṭī. 3.662) vutto. ‘‘Eko asaṅkhyeyyakappo’’ti sammohavinodanādīsu (vibha. aṭṭha. 809; ma. ni. aṭṭha. 3.128; vi. vi. ṭī. 1.410; vajira. ṭī. pārājikaṇḍa 410) vutto. <span class="bld">Seṭṭhaṃ puñña</span>nti mahantaṃ puññaṃ. Iminā <span class="bld">brahaṃ puñña</span>nti brahasaddo mahantatthoti dasseti. Braha vuddhiyanti dhātupāṭhesu (pāṇinī 735; saddanītidhātumālāyaṃ 16 hakārantadhātu) vuttattā brahasaddo mahantavācako hoti. Brahadhātuto apaccayaṃ katvā <span class="bld">‘‘brahā’’</span>tipi, mapaccayaṃ katvā ‘‘brahmā’’tipi pāṭho atthi. <span class="bld">Āyukappamevā</span>ti saggesu āyukappameva.</p>



<p class="subhead">Saṅghabhedakathā</p>



<p class="bodytext"><a name="para344"></a><span class="paranum">344</span>. <span class="bld">So</span>ti devadatto, gato kirāti sambandho. <span class="bld">Tatthevā</span>ti vihārasīmāyameva. <span class="bld">Āveṇika</span>nti bhikkhusaṅghato āveṇikaṃ.</p>



<p class="bodytext"><a name="para345"></a><span class="paranum">345</span>. <span class="bld">Āgilāyatī</span>ti ettha ātyūpasaggo abhibhavanattho, giledhātu bādhanatthoti āha ‘‘vedanābhibhūtā bādhatī’’ti. <span class="bld">Ta</span>nti piṭṭhiṃ. Parassa cittaṃ ādisitvā desayati etāyāti <span class="bld">ādesanā,</span> sā eva pāṭihāriyaṃ <span class="bld">ādesanāpāṭihāriyaṃ</span>. Anusāsati etāyāti <span class="bld">anusāsanī,</span> imamevatthaṃ dassento āha ‘‘evampi te’’tiādi.</p>



<p class="bodytext"><a name="para346"></a><span class="paranum">346</span>. <span class="bld">Mamānukrubba</span>nti ettha anutyūpasaggo anukiriyattho karadhātu antapaccayo gacchantādigaṇoti dassento āha ‘‘mamānukiriyaṃ kurumāno’’ti. ‘‘Dukkhito’’ti iminā <span class="bld">kapaṇo</span>ti ettha kapadhātu hiṃsanatthoti dasseti. <span class="bld">Mahāvarāhassā</span>ti varāhasaddassa sūkaratthaṃ paṭikkhipanto āha ‘‘mahānāgassā’’ti. ‘‘Pathavi’’nti iminā <span class="bld">mahiṃ vikubbato</span>ti ettha mahīsaddassa evaṃnāmakaṃ mahānadiṃ <a name="M0.0520"></a> paṭikkhipati. ‘‘Padālentassā’’ti iminā karadhātuyā vityūpasaggavasena padālanatthaṃ dasseti. <span class="bld">Bhisaṃ</span> <a name="V2.0157"></a> <span class="bld">ghasamānassā</span>ti ettha mānasaddo katvatthoti āha ‘‘bhisaṃ ghasantassā’’ti. <span class="bld">Ghasantassā</span>ti bhakkhantassa. Nadīnāmakaṃ taṃ pokkharaṇinti yojanā. Iminā <span class="bld">nadīsu jaggato</span>ti ettha nadī nāma pokkharaṇīti dasseti. <span class="bld">Jaggato</span>ti hatthiyūthaṃ pālentassa.</p>



<p class="bodytext"><a name="para347"></a><span class="paranum">347</span>. ‘‘Sutāti sotā’’ti iminā pāḷiyā dvidhābhāvaṃ dasseti. ‘‘Nissandeho’’ti iminā <span class="bld">asandiddho</span>ti ettha dihadhātuṃ dasseti, disadhātuṃ nivatteti.</p>



<p class="bodytext"><a name="para350"></a><span class="paranum">350</span>. <span class="bld">Buddhasahassenapī</span>ti pisaddo garahattho, pageva ekena buddhenāti dasseti.</p>



<p class="bodytext">‘‘Satto’’ti iminā kocisaddassa padhānapadaṃ dasseti. <span class="bld">Aṭṭhā</span>ti ākhyātapadassa atthaṃ dassento āha ‘‘ṭhito’’ti. Devadattoti me sutanti ettha ‘‘me’’ti padaṃ bhagavantaṃ sandhāya vuttanti āha ‘‘bhagavatā’’ti. <span class="bld">Tadevā</span>ti sutameva. <span class="bld">Ida</span>nti ‘‘devadattoti me suta’’nti vacanaṃ. <span class="bld">Anucinātī</span>ti anuvaḍḍheti. ‘‘Patvā’’ti iminā <span class="bld">āsajjana</span>nti ettha sadadhātuyā gatyatthaṃ, kiriyāvisesanañca dasseti. <span class="bld">Avīcinirayaṃ patto</span>ti ettha idāni na devadatto avīcinirayaṃ patto hoti, āyatiṃ pana avīciniraye avassambhāviyattā ‘‘avīcinirayaṃ patto’’ti vuttanti āha ‘‘āsaṃsāyaṃ atītavacana’’nti. <span class="bld">Āsaṃsāya</span>nti avassambhāviyatthe. Bhesmā hi udadhī mahāti ettha <span class="bld">bhesmā</span>saddo bhayānakapariyāyoti āha ‘‘bhayānako’’ti.</p>



<p class="subhead">Upālipañhākathā</p>



<p class="bodytext"><a name="para351"></a><span class="paranum">351</span>. <span class="bld">Ekato</span>ti ettha topaccayassa sattamyatthe pavattabhāvaṃ dassento āha ‘‘dhammavādīpakkhe’’ti. ‘‘Anunayanto’’ti iminā <span class="bld">anussāvetī</span>ti <a name="M0.0521"></a> ettha anusaddassa atthaṃ dasseti. <span class="bld">Anunayanto</span>ti punappunaṃ nayanto. Sāvanākāraṃ dassento āha ‘‘na tumhākaṃyevā’’tiādi. Ayaṃ adhammo vā ayaṃ avinayo vā idaṃ asatthusāsanaṃ vā yadi bhaveyyāti yojanā. ‘‘Bodhetī’’ti iminā <span class="bld">sāvetī</span>ti ettha sudhātuyā atthaṃ dasseti. ‘‘Anussāvetvā’’ti iminā ‘‘anussāveti, salākaṃ gāhetī’’ti ettha anussāvanakiriyā pubbabhāge pavattā, salākaggāhakiriyā pacchābhāgeti dasseti.</p>



<p class="bodytext"><span class="bld">Ettāvatā</span>ti ettakena anussāvanasalākaggāhamattena. Na pana saṅgho bhinno hoti, anussāvetvā <a name="V2.0158"></a> salākaṃ gāhetvā āveṇikaṃ saṅghakamme kateyeva saṅgho bhinno hotīti adhippāyo.</p>



<p class="bodytext">Ettha ṭhatvā kassaci codakassa anuyogo siyāti yojanā. Kinti siyāti āha ‘‘evaṃ devadatto’’tiādi. Tattha <span class="bld">eva</span>nti pakatatte saṅghe bhinde satīti attho. <span class="bld">Katha</span>nti kenākārena. Puna <span class="bld">katha</span>nti kasmā kāraṇā. <span class="bld">Rañño</span>ti ajātasatturañño, kāritakammaṃ. <span class="bld">‘‘Ghātāpitattā’’</span>ti bimbisārarājānaṃ ghātāpitattā. <span class="bld">Tatthā</span>ti ‘‘bhikkhu kho upālī’’tiādivacane, ṭhatvā parihāraṃ vadāmāti yojanā. <span class="bld">Viraddhattā</span>ti virādhitattā. Tamatthaṃ vitthārento āha ‘‘tena hī’’tiādi. Tattha <span class="bld">tena hī</span>ti uyyojanatthe nipāto. <span class="bld">Evañhī</span>ti evameva. <span class="bld">Tassā</span>ti devadattassa. <span class="bld">Kumāro panā</span>ti ajātasattukumāro pana, katamatteyeva na vuttāti sambandho. <span class="bld">Tassā</span>ti devadattassa. <span class="bld">Tasmā</span>ti yasmā saṅghabhedato pubbe ruhituppādakammaṃ karontassāpi pacchā abhabbabhāvo ropito, tasmā.</p>



<p class="bodytext">Bhedakaravatthūsu evaṃ vinicchayo veditabboti yojanā. Dhammādhammādīnaṃ suttantavinayapariyāyena visesaṃ dassento āha ‘‘suttantapariyāyenā’’tiādi. Tattha <span class="bld">suttantapariyāyenā</span>ti suttantadesanāya, suttantadesanānayatoti vuttaṃ hoti. <span class="bld">Tathā</span>ti tato aññathā.</p>



<p class="bodytext"><span class="bld">Tatthā</span>ti <a name="M0.0522"></a> dvīsu dhammādhammesu. <span class="bld">Evaṃ amhāka</span>nti evaṃ kariyamāne amhākaṃ. Evaṃ suttantapariyāyena dhammādhammānaṃ visesaṃ dassetvā idāni vinayapariyāyena tesaṃ taṃ dassento āha ‘‘vinayapariyāyena panā’’tiādi. Bhūtena vatthunā kātabbanti sambandho. Evaṃ ‘‘abhūtena vatthunā’’ti etthāpi.</p>



<p class="bodytext">Evaṃ dvinnaṃ pariyāyānaṃ vasena dhammādhammadukassa visesaṃ dassetvā idāni vinayāvinayadukassa visesaṃ dassento āha ‘‘suttantapariyāyenā’’tiādi<a name="V2.0159"></a>. Tattha suttantanayena rāgādayo vinetīti <span class="bld">vinayo,</span> vinayanayena kāyaṃ vācaṃ vinetīti <span class="bld">vinayo</span>ti vacanattho kātabbo.</p>



<p class="bodytext">Evaṃ dvinnaṃ pariyāyānaṃ vasena vinayāvinayadukassa visesaṃ dassetvā idāni bhāsitābhāsitadukassa visesaṃ dassento āha ‘‘suttantapariyāyena cattāro satipaṭṭhānā’’tiādi. Tattha ‘‘aṭṭhaṅgiko maggo’’ti idaṃ vacanaṃ tathāgatena bhāsitaṃ lapitanti yojanā.</p>



<p class="bodytext">Evaṃ dvinnaṃ pariyāyānaṃ vasena bhāsitābhāsitadukassa visesaṃ dassetvā idāni āciṇṇānāciṇṇadukassa visesaṃ dassento āha ‘‘suttantapariyāyena devasika’’ntiādi. Tattha ‘‘devasika’’nti padaṃ ‘‘samāpajjanaṃ, volokana’’nti tīsuyeva padesu yojetabbaṃ. <span class="bld">Aṭṭhuppattivasenā</span>ti kāraṇuppattivasena. Kāraṇañhi arati phalaṃ etasmāti <span class="bld">attho</span>ti vuccati, atthassa uppatti atthuppatti, sāyeva aṭṭhuppatti tthakārassa ṭṭhakāraṃ katvā, aṭṭhuppattiyā vaso aṭṭhuppattivaso, tena. Idaṃ padaṃ ‘‘suttantadesanā jātakakathā’’ti dvīhipi padehi yojetabbaṃ. <span class="bld">Ida</span>nti phalasamāpattisamāpajjanādi. <span class="bld">Āciṇṇa</span>nti ā bandhitaṃ, punappunaṃ vā upacitaṃ vaḍḍhitaṃ, paguṇaṃ vā. <span class="bld">Cāriyapakkamana</span>nti cāriyatthaṃ pakkamanaṃ.</p>



<p class="bodytext">Evaṃ <a name="M0.0523"></a> dvinnaṃ pariyāyānaṃ vasena āciṇṇānāciṇṇadukassa visesaṃ dassetvā idāni paññattadukassa visesaṃ dassento āha ‘‘suttantapariyāyena cattāro satipaṭṭhānā’’tiādi. Taṃ bhāsitābhāsitadukasadisameva. Evaṃ dvinnaṃ suttantavinayapariyāyānaṃ vasena pañcannaṃ dukānaṃ viseso dassito.</p>



<p class="bodytext">Āpattānāpattiduke ‘‘na mocanādhippāyassā’’ti pāṭhassa anantare pacchimavākye ṭhito ādisaddo ānetabbo. Iti ādinā nayenāti hi attho. <span class="bld">Tattha tatthā</span>ti tasmiṃ tasmiṃ sikkhāpade. Idaṃ padaṃ pacchimavākyepi anuvattetabbaṃ.</p>



<p class="bodytext">Lahukagarukaduke <span class="bld">pañcāpattikkhandhā</span>ti thullaccayapācittiyapāṭidesanīyadukkaṭadubbhāsitavasena pañca āpattirāsayo. <span class="bld">Dve āpattikkhandhā</span>ti pārājikasaṅghādisesavasena dve āpattirāsayo.</p>



<p class="bodytext">Sāvasesānāvasesaduke cha āpattikkhandhāti pārājikāpattito avasesā cha āpattirāsayo.</p>



<p class="bodytext">Duṭṭhullāduṭṭhulladuke lahukagarukadukasadisameva. Ayaṃ pana viseso – garukāpatti <span class="bld">duṭṭhullā</span> nāma<a name="V2.0160"></a>, lahukāpatti <span class="bld">aduṭṭhullā</span> nāmāti evaṃ vinayapariyāyavaseneva catunnaṃ dukānaṃ viseso dassito.</p>



<p class="bodytext"><span class="bld">Etthā</span>ti ‘‘adhammaṃ dhammoti dīpentī’’tiādivacane. <span class="bld">Catunnaṃ saṅghakammāna</span>nti apalokanādivasena catunnaṃ saṅghakammānaṃ. <span class="bld">Karontehi</span> hetubhūtehi, hetvatthe cetaṃ karaṇavacanaṃ.</p>



<p class="bodytext"><span class="bld">Tatthā</span>ti ‘‘te imehī’’tiādivacane. <span class="bld">Apakassantī</span>ti ettha kasadhātussa gatyatthaṃ dassento āha ‘‘parisaṃ ākaḍḍhantī’’ti. <span class="bld">Vijaṭentī</span>ti vijaṭaṃ karonti, visuṃ karontīti attho. <span class="bld">Ekamantaṃ ussādentī</span>ti ekasmiṃ ante ussadaṃ karonti. <span class="bld">Avapakassantī</span>ti ettha dvinnaṃ upasaggānaṃ vasena ativiyattho daṭṭhabboti āha ‘‘ati viya ākaḍḍhantī’’ti. Ativiyatthaṃ āvikaronto āha ‘‘yathā visaṃsaṭṭhāva <a name="M0.0524"></a> honti, evaṃ karontī’’ti. <span class="bld">Yathā</span>ti yenākārena kariyamāneti sambandho. ‘‘Visu’’nti iminā <span class="bld">āveṇi</span>saddo ‘‘visu’’ntiatthavācako anipphannapāṭipadikoti dasseti. <span class="bld">Vatthūsū</span>ti bhedakaravatthūsu. <span class="bld">Imaṃ gaṇhathā</span>ti imaṃ vādaṃ gaṇhatha. <span class="bld">Visu</span>nti āveṇiṃ. Imasmiṃ khandhake vuttavacanaṃ parivārapāḷiyā saṃsandento āha ‘‘parivāre panā’’tiādi. Tattha <span class="bld">pañcahi ākārehī</span>ti ‘‘kammena uddesena voharanto anussāvanena salākaggāhenā’’ti (pari. 458) evaṃ pañcahi kāraṇehi. <span class="bld">Tassā</span>ti parivāre vuttavacanassa. <span class="bld">Idhā</span>ti imasmiṃ saṅghabhedakakkhandhake, vuttena iminā saṅghabhedalakkhaṇenāti yojanā. ‘‘Atthato nānākaraṇaṃ natthī’’ti iminā saddato nānākaraṇaṃ atthīti dīpeti. <span class="bld">Assā</span>ti saṅghabhedalakkhaṇassa. Taṃ pana nānākaraṇābhāvanti yojanā. <span class="bld">Tatthevā</span>ti parivāre eva. <span class="bld">Sabbatthā</span>ti sabbasmiṃ saṅghabhedakakkhandhake.</p>



<p class="centered">Iti saṅghabhedakakkhandhakavaṇṇanāya yojanā samattā.</p>



<p class="title">8. Vattakkhandhakaṃ</p>



<p class="subhead">1. Āgantukavattakathā</p>



<p class="bodytext"><a name="para357"></a><span class="paranum">357</span>. Vattakkhandhake <a name="V2.0161"></a> <span class="bld">ārāma</span>nti upacārasīmaṃ sandhāya vuttanti āha ‘‘upacārasīmasamīpa’’nti. ‘‘Gahetvā’’ti padassa ‘‘upāhanā’’ti kammaṃ pākaṭaṃ, karaṇaṃ pana apākaṭaṃ. Tasmā karaṇaṃ dassento āha ‘‘upāhanadaṇḍakena gahetvā’’ti. Iminā ‘‘hatthenā’’ti karaṇaṃ nivatteti. <span class="bld">Paṭikkamantī</span>ti ettha pavisantīti ca apakkamantīti ca atthaṃ paṭikkhipanto āha ‘‘sannipatantī’’ti. <span class="bld">Upāhanā…pe… pucchitabbā</span>ti ettha ‘‘pucchitabbā’’ti padassa saha kammena pucchitabbākāraṃ dassento āha ‘‘katarasmiṃ ṭhāne’’tiādi. Tattha ‘‘katarasmiṃ…pe… coḷaka’’nti iminā pucchitabbākāraṃ dasseti. ‘‘Āvāsikā bhikkhū’’ti iminā kammaṃ dasseti. ‘‘Pattharitabba’’nti iminā <span class="bld">vissajjetabba</span>nti ettha sajadhātuyā cajanatthaṃ <a name="M0.0525"></a> paṭikkhipati. <span class="bld">Gocaro pucchitabbo</span>ti ettha gocarasaddo bhikkhācārasaddena atthato ekanti dassento āha ‘‘bhikkhācāro pucchitabbo’’ti. Bhikkhāya caranti etthāti <span class="bld">bhikkhācāro,</span> gocaragāmo. <span class="bld">Yatthā</span>ti yasmiṃ gāme. ‘‘Ki’’ntiādinā <span class="bld">pānīyaṃ pucchitabba</span>ntiādīsu pucchitabbākāraṃ dasseti. <span class="bld">Kaṃ kāla</span>nti kasmiṃ kāle.</p>



<p class="bodytext"><span class="bld">Bahi nikkhamantassā</span>ti vihārato bahi nikkhamantassa. <span class="bld">Nilloketabbo</span>ti oloketabbo. ‘‘Yadi sakkotī’’ti iminā <span class="bld">sace ussahatī</span>ti ettha sacesaddo yadipariyāyo, ussahatisaddo sakkoti pariyāyoti dasseti. Sakkontassa vihārasodhanavatteti sambandho.</p>



<p class="subhead">2. Āvāsikavattakathā</p>



<p class="bodytext"><a name="para359"></a><span class="paranum">359</span>. Āvāsikavatte evaṃ vinicchayo veditabboti yojanā. Sabbaṃ kātabbanti sambandho. <span class="bld">Tassā</span>ti vuḍḍhatarassa āgantukassa. ‘‘Paṇḍito’’tiādinā sace bālo ‘‘sammajjāhi tāva cetiyaṅgaṇa’’nti na vadati, sammajjaniṃ nikkhipitvā tassa vattameva kātabbanti dasseti. <span class="bld">Bhesajjameva kātabba</span>nti sahāvadhāraṇena vuttattā bālo ‘‘karohi tāva bhesajja’’nti avadantopi bhesajjameva kātabbaṃ. ‘‘Paṇḍito hī’’tiādinā pana āgantukassa vattabbabhāvamattameva <a name="V2.0162"></a> dasseti. Pāḷimuttakavattaṃ dassento āha <span class="bld">‘‘apicā’’</span>tiādi. <span class="bld">Bījanenā</span>ti bījaniyā. ‘‘Bījana’’nti hi napuṃsakaliṅgo, ‘‘bījanī’’ti itthiliṅgo. ‘‘Bījitabbo’’ti ca ‘‘bījitabba’’nti ca iminā aṭṭhakathāvacanena bījiyati anenāti <span class="bld">bījanaṃ,</span> bījiyati etāyāti <span class="bld">bījanī</span>ti vacanattho kātabbo. <span class="bld">Assā</span>ti vuḍḍhataraāgantukassa. <span class="bld">Makkhetabbā</span>ti añjetabbā. <span class="bld">Hī</span>ti saccaṃ. <span class="bld">Etthā</span>ti upāhanapuñchane. <span class="bld">Katthā</span>ti kasmiṃ vihāre. Pucchitena āvāsikenāti sambandho.</p>



<p class="bodytext">‘‘Attano santikaṃ…pe… na labhatī’’ti iminā attānaṃ sandhāya anāgacchantopi attano santikaṃ sampattassa āgantukassa vattaṃ akātuṃ na labhatīti dasseti.</p>



<p class="subhead">3. Gamikavattakathā</p>



<p class="bodytext"><a name="para360"></a><span class="paranum">360</span>. Gamikavatte <a name="M0.0526"></a> evaṃ vinicchayo veditabboti yojanā. <span class="bld">Tatthā</span>ti senāsanakkhandhake. Taṃ sabbaṃ paṭisāmetvāti sambandho. Yattha yesu pāsāṇapiṭṭhipāsāṇatthambhesu upacikā nārohanti, tassaṃ pāsāṇapiṭṭhiyaṃ vā tesu pāsāṇatthambhesu vā yaṃ katasenāsanaṃ atthi, taṃ anāpucchantassāpi anāpattīti yojanā. Catūsu pāsāṇesūtiādi vuttanti sambandho, upacikānaṃ uppattiṭṭhāne kateti sambandho. <span class="bld">Aya</span>nti ānisaṃso. Ovassakagehe pana ṭhapitānaṃ mañcapīṭhānanti sambandho.</p>



<p class="subhead">4. Anumodanavattakathā</p>



<p class="bodytext"><a name="para362"></a><span class="paranum">362</span>. <span class="bld">Iddhaṃ ahosī</span>ti ettha idhadhātuyā vaḍḍhanatthaṃ paṭikkhipanto āha ‘‘sampannaṃ ahosī’’ti. Saṅghatthere nisinneti sambandho. Anuthere anumodanatthāya nisinneti yojanā. Saṅghattherena ajjhiṭṭhepīti sambandho. Anumodako vadatīti sambandho. Anu punappunaṃ, pacchā vā dāyake dhammakathāya modetīti <span class="bld">anumodako</span>. ‘‘Gacchathā’’ti sace vadati anumodakoti yojanā. <span class="bld">Tassā</span>ti anumodakassa. Manussā kārentīti sambandho. ‘‘Ekenā’’ti padaṃ ‘‘kārentī’’ti pade kāritakammaṃ. <span class="bld">Tassā</span>ti kāritabhikkhussa. <span class="bld">Anumodanato</span>ti anumodanakāraṇā. <span class="bld">Upanisinnakathā</span>ti upasamīpe nisinnānaṃ kathiyati etāyāti upanisinnakathā. <span class="bld">Anumodanāyā</span>ti anumodanatthāya. <span class="bld">Ajjhiṭṭhovā</span>ti sayaṃ ajjhiṭṭho eva. <span class="bld">Etthā</span>ti anumodanavatthusmiṃ. ‘‘Sañjātavacco’’ti iminā vacco sañjāto imassāti <span class="bld">vaccito</span>ti katvā sañjātatthe ita paccayoti dasseti.</p>



<p class="subhead">5. Bhattaggavattakathā</p>



<p class="bodytext"><a name="para364"></a><span class="paranum">364</span>. <span class="bld">Bhattaggavatte</span>ti <a name="V2.0163"></a> bhattaṃ gaṇhanti etthāti bhattaggaṃ, parivisanaṭṭhānaṃ. Tasmiṃ kattabbaṃ vattaṃ bhattaggavattaṃ, tasmiṃ bhattaggavatte evaṃ vinicchayo veditabboti <a name="M0.0527"></a> yojanā. Manussānaṃ parivisanaṭṭhānaṃ nāma yattha manussā saputtadārā āvasitvā bhikkhūbhojenti. ‘‘Atiallīyitvā’’ti iminā <span class="bld">anupakhajjā</span>ti ettha khadadhātussa hiṃsanaṃ nāma atiallīyananti dasseti. <span class="bld">Āsanesu satī</span>ti āsanesu santesu. Nisīdantassa navakassāti sambandho. <span class="bld">Āpajjatī</span>ti āpattiṃ āpajjati. Āpucchite ananujānanto thero āpajjatīti yojanā. <span class="bld">Saṅghāṭi</span>nti pārutasaṅghāṭiṃ.</p>



<p class="bodytext"><span class="bld">Pattadhovanaudaka</span>nti bhuñjanatthāya pattānaṃ dhovanaudakaṃ. <span class="bld">Gahetabba</span>nti hatthena gahetabbaṃ.</p>



<p class="bodytext">Yathā gaṇhiyamāneti yojanā. <span class="bld">Mattāyā</span>ti pamāṇāya. <span class="bld">Sabbiādīsu evā</span>ti evasaddo ajjhāharitabbo. <span class="bld">Sabbiādīsū</span>ti sabbitelauttaribhaṅgesu, niddhāraṇe bhummaṃ. <span class="bld">Ya</span>nti sabbiādikaṃ. <span class="bld">Appahotī</span>ti sabbesaṃ bhikkhūnaṃ nappahoti. <span class="bld">Ta</span>nti sabbiādikaṃ, sampādehīti sambandho. Tādisaṃ sabbiādikanti sambandho.</p>



<p class="bodytext">Yaṃ bhattagganti yojanā. <span class="bld">Hatthadhovanaudaka</span>nti bhuttāvīnaṃ hatthassa dhovanaudakaṃ. <span class="bld">Antarā</span>ti bhojanassa majjhe. <span class="bld">Pipāsitenā</span>ti pivituṃ icchantena. <span class="bld">Gale</span>ti kaṇṭhe.</p>



<p class="bodytext"><span class="bld">Nivattantenā</span>ti ettha kasmā ṭhānā nivattantenāti āha ‘‘bhattaggato’’ti. Kathaṃ kenākārena nivattitabbanti yojanā. Kasmā navakehi bhikkhūhi paṭhamataraṃ nivattitabbanti āha ‘‘sambādhesu hī’’tiādi. <span class="bld">Nikkhamanokāso</span>ti paṭhamataraṃ nikkhantokāso. <span class="bld">Paṭipāṭiyā</span>ti vuḍḍhapaṭipāṭiyā. <span class="bld">Dhure</span>ti gehadvārassa samīpe. Dhurasaddo hi idha samīpavācako. Navakā antogehe ce nisinnā hontīti yojanā. <span class="bld">Antarenā</span>ti bhikkhūnaṃ vivarena, majjhena vā. <span class="bld">Viraḷāyā</span>ti tanukāya.</p>



<p class="subhead">6. Piṇḍacārikavattakathā</p>



<p class="bodytext"><a name="para366"></a><span class="paranum">366</span>. Piṇḍacārikavatte <a name="M0.0528"></a> evaṃ vinicchayo veditabboti yojanā. Kappāsaṃ vā gahetvāti <a name="V2.0164"></a> sambandho. <span class="bld">Yañcā</span>ti yañca kiñci vatthuṃ, gahetvāti sambandho. <span class="bld">Karontī ṭhitā vā</span>ti karontī hutvā ṭhitā vā. <span class="bld">Ta</span>nti kammaṃ. <span class="bld">Na ca bhikkhādāyikāyā</span>ti itthiliṅgavasena vuttattā itthiyā eva mukhaṃ na ulloketabbanti atthaṃ paṭikkhipanto āha ‘‘itthī vā hotū’’tiādi. ‘‘Bhikkhādānasamaye’’ti iminā aññasmiṃ samaye olokentopi natthi dosoti dasseti. Ekasmiṃ kāle bhikkhāya dadamānāya sabbakālampi na oloketabbanti anicchitatthaṃ paṭikkhipati.</p>



<p class="subhead">7. Āraññikavattakathā</p>



<p class="bodytext"><a name="para368"></a><span class="paranum">368</span>. Āraññikavatte evaṃ vinicchayo veditabboti yojanā. <span class="bld">Senāsanā otaritabba</span>nti ettha araññe rukkhamūlādīsu nisinnassa vihārābhāvato senāsanaṃ nāma vasanaṭṭhānaṃ sandhāya vuttanti āha ‘‘vasanaṭṭhānato nikkhamitabba’’nti.</p>



<p class="bodytext"><span class="bld">Pattaṃ thavikāya pakkhipitvā</span>ti ettha kathaṃ patto thavikāya pakkhipitabboti āha ‘‘sace bahī’’tiādi. Tattha patto pakkhipitabboti sambandho. <span class="bld">Dhovitvā katvā</span>ti padesu ‘‘pattaṃ vodaka’’nti vibhattipariṇāmaṃ katvā sambandhitabbaṃ. <span class="bld">Tampī</span>ti veḷunāḷikampi. <span class="bld">Samīpe</span>ti āraññakassa senāsanassa samīpe. Yathā ca āraññakassa araṇisahitaṃ icchitabbaṃ, evaṃ kantāraṃ paṭipannassāpi araṇisahitaṃ icchitabbanti yojanā. <span class="bld">Gaṇavāsino</span>ti gaṇena saha vāsino, āraññakassāti sambandho. <span class="bld">Tenā</span>ti araṇisahitena. ‘‘Nakkhattāneva nakkhattapadānī’’ti iminā assayujādinakkhattāneva (abhidhānappadīpikāyaṃ 58-60 gāthāsu) disābhāgajānanassa, ca samayajānanassa ca kāraṇattā <span class="bld">nakkhattapadāni nāmā</span>ti dasseti.</p>



<p class="subhead">8. Senāsanavattakathā</p>



<p class="bodytext"><a name="para369"></a><span class="paranum">369</span>. Senāsanavatte <a name="M0.0529"></a> evaṃ vinicchayo veditabboti yojanā. <span class="bld">Dvāraṃ nāmā</span>ti mahādvāraṃ. <span class="bld">Mahāvaḷañja</span>nti mahantehi janehi paribhuñjitabbaṃ. <span class="bld">Tatthā</span>ti dvāre. <span class="bld">Āpucchitvāvā</span>ti vuḍḍhaṃ āpucchitvāva, sabhāgassa vuḍḍhatarassāti sambandho. <span class="bld">Vaṭṭatiyevā</span>ti yathāsukhaṃ viharituṃ vaṭṭatiyeva. <span class="bld">Parivattitabba</span>nti parimukhaṃ vattitabbaṃ.</p>



<p class="subhead">9. Jantāgharavattādikathā</p>



<p class="bodytext"><a name="para371"></a><span class="paranum">371</span>. Jantāgharavatte <a name="V2.0165"></a> evaṃ vinicchayo veditabboti yojanā. <span class="bld">Bahijagatī</span>ti bahiālindo.</p>



<p class="bodytext"><a name="para373"></a><span class="paranum">373</span>. Ācamanavatthusmiṃ evamattho veditabboti yojanā. <span class="bld">Nīharitvā</span>ti udakaṃ nīharitvā. <span class="bld">Ācamitabba</span>nti dhovitabbaṃ. ‘‘Āpubbo camu dhovane’’ti hi dhātupāṭhesu vuttaṃ. <span class="bld">Idaṃ ativivaṭa</span>nti idaṃ ṭhānaṃ ativivaṭaṃ, na kenaci paṭicchannanti attho. <span class="bld">Udakaṃ alabhantassevā</span>ti udakaṃ alabhanteyeva.</p>



<p class="bodytext"><a name="para374"></a><span class="paranum">374</span>. Vaccakuṭivatte evaṃ vinicchayo veditabboti yojanā. <span class="bld">Aya</span>nti dantakaṭṭhaṃ khādato vaccakaraṇaṃ. <span class="bld">Sabbatthevā</span>ti sabbasmiṃ eva ṭhāne. ‘‘Na pharusena kaṭṭhenā’’ti ettha na kevalaṃ kharakaṭṭhameva, phālitakaṭṭhādayopi chaviavalekhanakaṭṭhā pharusāyeva nāmāti dassento āha ‘‘phālitakaṭṭhena vā’’tiādi. <span class="bld">Paviṭṭhassā</span>ti vaccakuṭiṃ paviṭṭhassa.</p>



<p class="bodytext"><span class="bld">Sabbasādhāraṇaṭṭhāna</span>nti sabbesaṃ bhikkhūnaṃ, sabbehi vā sādhāraṇaṃ vaccakuṭisaṅkhātaṃ ṭhānaṃ. <span class="bld">Tatrā</span>ti tasmiṃ sabbasādhāraṇe ṭhāne. <span class="bld">Nibaddhagamanatthāyā</span>ti attano nibaddhagamanatthāya kataṃ yaṃ ṭhānaṃ vā yaṃ puggalikaṭṭhānaṃ vā hotīti yojanā.</p>



<p class="bodytext"><span class="bld">Uhatā</span>ti ettha upubbo hadadhātūti dassento āha ‘‘uhaditā’’ti. ‘‘Hada karīsossagge’’ti dhātupāṭhesu (pāṇinī 977 dhātupāṭhe; saddanītidhātumālāyaṃ 15 dakārantadhātu) vuttattā vaccakūpato bahi <a name="M0.0530"></a> karīsassa ossajjananti āha ‘‘bahi vaccamakkhitā’’ti. <span class="bld">Dhovitabbā</span>ti udakena dhovitabbā. <span class="bld">Etampī</span>ti udakassa avijjamānampi. <span class="bld">Sabbatthā</span>ti sabbasmiṃ vattakkhandhake.</p>



<p class="centered">Iti vattakkhandhakavaṇṇanāya yojanā samattā.</p>



<p class="title">9. Pātimokkhaṭṭhapanakkhandhakaṃ</p>



<p class="subhead">1. Pātimokkhuddesayācanakathā</p>



<p class="bodytext"><a name="para383"></a><span class="paranum">383</span>. Pātimokkhaṭṭhapanakkhandhake <a name="V2.0166"></a> <span class="bld">nandimukhiyā rattiyā</span>ti ettha nandiyati tusiyatīti nandi, ikārantoyaṃ napuṃsakaliṅgo. ‘‘Nandiseno (jā. aṭṭha. 3.4.1) nandivisālo’’tiādīsu ikārantoyaṃ pulliṅgo hoti, idha pana mukhaṃ apekkhitvā ikāranto napuṃsakaliṅgo hoti. Aruṇuṭṭhitakāle odātadisāmukhatāya nandi mukhaṃ etissaṃ rattiyanti nandimukhī, ratti, tāya nandimukhiyā rattiyā, tena vuttaṃ ‘‘aruṇuṭṭhitakālepi hi nandīmukhā viya ratti khāyatī’’ti. <span class="bld">Antopūti</span>nti ettha kāyassa anto kuṇapapūtinti atthaṃ paṭipakkhipanto āha ‘‘attacittasantāne’’tiādi. ‘‘Kilesavassanavasenā’’ti iminā udakavassanavasenāti atthaṃ paṭikkhipati. <span class="bld">Avassuta</span>nti tintaṃ, kilinnanti attho. <span class="bld">Kasambujāta</span>nti ettha <span class="bld">kasambū</span>ti saṅkāro. So hi sammuñcaniyā kasiyamāne vilekhiyamāne sambati saddaṃ karotīti <span class="bld">kasambu,</span> taṃ viya jātanti kasambujātanti attho daṭṭhabbo. Aṭṭhakathāyaṃ pana adhippāyavasena ‘‘ākiliṭṭhajāta’’nti vuttaṃ, ativiya kiliṭṭhajātanti attho. ‘‘Ākiṇṇadosatāya kiliṭṭhajāta’’ntipi pāṭho. <span class="bld">‘‘Yāva bāhāgahaṇāpi nāmā’’ti</span> iminā pāṭhena dassetīti sambandho. <span class="bld">Hī</span>ti padapūraṇamattaṃ. <span class="bld">Tenā</span>ti moghapurisena. ‘‘Yāvā’’ti nipātapayogattā ‘‘bāhāgahaṇāpī’’ti ettha pañcamīvibhatti avadhiatthe hoti. <span class="bld">Nāma</span>-saddo garahatthajotako, tassa payogattā ‘‘āgamessatī’’ti ettha atītatthe anāgatavacanaṃ (saddanītisuttamālāya 893 sutte). Āgamessati <a name="M0.0531"></a> nāmāti yojanā. <span class="bld">Āgamessatī</span>ti īsaṃ adhivāsessati. ‘‘Āto gamuīsamadhivāsane’’ti hi dhātupāṭhesu (saddanītidhātumālāyaṃ 18 makārantadhātu) vuttaṃ.</p>



<p class="bodytext"><a name="para384"></a><span class="paranum">384</span>. <span class="bld">Na āyatakeneva papāto</span>ti ettha dīgheneva papātoti dassento āha ‘‘na paṭhamameva gambhīro’’ti. Āyatasaddo hi dīghapariyāyo. ‘‘Na āyatakena gītassarena dhammo gāyitabbo’’tiādīsu (cūḷava. 249) viya papāto dīghena tīrassa ādimhi na hotīti vuttaṃ hoti. <span class="bld">Paṭhamamevā</span>ti tīrassa ādimhiyeva. ‘‘Anupubbena gambhīro’’ti iminā ‘‘na paṭhamameva gambhīro’’ti vacanassa adhippāyatthaṃ dasseti. <span class="bld">Ṭhitadhammo</span>ti tīrassa antoyeva ṭhitasabhāvo<a name="V2.0167"></a>. <span class="bld">Velaṃ nātivattatī</span>ti ettha velāsaddassa tīramariyādatthesu pavattabhāvaṃ dassento āha ‘‘osakkanakandaraṃ mariyādavela’’nti. Tattha ‘‘osakkanakandara’’iti padena tīratthaṃ dasseti, ‘‘mariyāda’’ iti padena mariyādatthaṃ. Kena udakena daritabboti <span class="bld">kandaro,</span> udakena osakkano kandaro etthāti <span class="bld">osakkanakandaraṃ,</span> tīraṃ. Osakkanakandarabhūtañca mariyādabhūtañca velaṃ tīraṃ nātikkamatīti attho. <span class="bld">Tīraṃ vāhetī</span>ti ettha vahadhātuyā pāpuṇanatthaṃ dassento āha ‘‘tīraṃ appetī’’ti. Tattha <span class="bld">appetī</span>ti pāpuṇāpeti. ‘‘Ussāretī’’ti iminā pāḷiyaṃ ‘‘thalaṃ ussāretī’’ti padena ‘‘tīraṃ vāhetī’’ti padassa atthaṃ dassetīti attho dassito. <span class="bld">Ussāretī</span>ti uddharitvā gamāpeti. <span class="bld">Aññāpaṭivedho</span>ti ettha ājānāti, ājānitthāti vā <span class="bld">aññaṃ</span> arahattamaggo vā arahattaphalaṃ vā, tassa paṭivijjhanaṃ aññāpaṭivedho, sukhuccāraṇatthaṃ majjhe dīgho, aññāpaṭivedho nāma arahattuppattiyeva hoti. Tena vuttaṃ ‘‘arahattuppattī’’ti.</p>



<p class="bodytext"><a name="para385"></a><span class="paranum">385</span>. <span class="bld">Channamativassatī</span>ti udānapāḷiyā sandhāyabhāsitapāḷibhāvaṃ dassento āha ‘‘āpatti’’ntiādi. Tattha <span class="bld">ida</span>nti ‘‘channamativassatī’’ti vacanaṃ vuttanti sambandho. <span class="bld">Eta</span>nti navāpattiāpajjanaṃ sandhāyāti sambandho.</p>



<p class="subhead">4. Pātimokkhasavanārahakathā</p>



<p class="bodytext"><a name="para386"></a><span class="paranum">386</span>. <span class="bld">Pure</span> <a name="M0.0532"></a> <span class="bld">vā pacchā vā</span>ti ñattito pure vā pacchā vā. <span class="bld">Khette</span>ti pātimokkhaṭṭhapanassa khette. Khettaṃ dassento āha ‘‘tasmā’’tiādi. <span class="bld">Rekāraṃ bhaṇatī</span>ti chattiṃsatyakkharesu re-kāraṃ ñattiṭṭhapanako bhaṇati. <span class="bld">Ida</span>nti pañcatiṃsatyakkharānaṃ uccāraṇaṭṭhānaṃ. <span class="bld">Vutte</span>ti ñattiṭṭhapanakena vutte. ‘‘Suṇātu me’’ti vacane anāraddheyevāti yojanā.</p>



<p class="subhead">5. Dhammikādhammikapātimokkhaṭṭhapanakathā</p>



<p class="bodytext"><a name="para387"></a><span class="paranum">387</span>. <span class="bld">Tena puggalenā</span>ti tena cuditakena puggalena. <span class="bld">Sā vipattī</span>ti sīlavipattiādisaṅkhātā sā vipatti. <span class="bld">Saññāamūlikavasenā</span>ti ‘‘katā’’ iti saññāya amūlikavasena. <span class="bld">Katañcā</span>ti ekantena katañca. <span class="bld">Akatañcā</span>ti ekantena akatañca.</p>



<p class="bodytext">Kopetukāmatāya neva āgacchatīti sambandho. <span class="bld">Tenā</span>ti anāgamanādikāraṇena. <span class="bld">Āpajjatī</span>ti pātimokkhaṭṭhapanako āpajjati. <span class="bld">Iccassāpī</span>ti iti evaṃ assa pātimokkhaṭṭhapanakassāpi<a name="V2.0168"></a>. <span class="bld">Paccādiyatī</span>ti pati ādiyati, ‘‘akataṃ kammaṃ, puna kātabbaṃ kamma’’ntiādinā puna ādīyati, puna ārabhatīti attho.</p>



<p class="subhead">6. Dhammikapātimokkhaṭṭhapanakathā</p>



<p class="bodytext"><a name="para388"></a><span class="paranum">388</span>. <span class="bld">Maggapaṭipādanādīsū</span>ti maggasmiṃ paṭipādanādīsu. Ādisaddena theyyacittena avahārādayo saṅgaṇhāti. <span class="bld">Ākārādisaññā</span>ti ākārasaññā liṅgasaññā nimittasaññā. <span class="bld">Ta</span>nti parisaṅkaṃ sandhāyāti sambandho.</p>



<p class="subhead">7. Attādānaaṅgakathā</p>



<p class="bodytext"><a name="para398"></a><span class="paranum">398</span>. <span class="bld">Attādānaṃ ādātukāmenā</span>ti ettha kiṃ attādānanti āha ‘‘sāsanaṃ sodhetukāmo’’tiādi. Iminā paraṃ codetuṃ attanā ādātabbaṃ adhikaraṇaṃ <span class="bld">attādāna</span>nti vuccatīti dasseti. <span class="bld">Akālo</span> <a name="M0.0533"></a> <span class="bld">imaṃ attādānaṃ ādātu</span>nti ettha akālaṃ dassento āha ‘‘rājabhaya’’ntiādi. Tattha <span class="bld">vassāratto</span>ti vassakālo. So hi vasso ativiya rañjati ettha kāleti vassārattoti vuccati. Vassārattopi adhikaraṇavūpasamatthaṃ lajjiparisāya dūrato ānayanassa dukkarattā akālo nāma. <span class="bld">Itī</span>ti ayaṃ rājabhayādikāloti attho. <span class="bld">Viparīto</span>ti rājabhayādīnaṃ abhāvakālo.</p>



<p class="bodytext"><span class="bld">Abhūtaṃ idaṃ attādāna</span>nti ettha abhūtasaddo avijjamānapariyāyoti āha ‘‘asantamida’’nti, idaṃ attādānaṃ avijjamānanti attho. Mayā gahitoti sambandho. Sīlavā puggaloti yojanā. <span class="bld">Ya</span>nti attādānaṃ saṃvattatīti sambandho. <span class="bld">Ida</span>nti attādānaṃ.</p>



<p class="bodytext"><span class="bld">Na labhissāmi sandiṭṭhe, labhissāmi sandiṭṭhe</span>ti ettha ‘‘na labhissāmi, labhissāmī’’ti idaṃ kiṃ sandhāya vuttanti āha ‘‘appekadā hī’’tiādi. Tattha <span class="bld">appekadā</span>ti api ekadā. <span class="bld">Hi</span>saddo vitthārajotako. <span class="bld">Evarūpā</span>ti sandiṭṭhasambhattasabhāvā. <span class="bld">Ta</span>nti upatthambhakabhikkhulabhanaṃ sandhāyāti sambandho. ‘‘Na labhissāmī’’ti idaṃ vacanaṃ vuttanti sambandho.</p>



<p class="bodytext">Kosambakānaṃ bhaṇḍanādi bhavati viya bhaṇḍanādi bhavissatīti yojanā. <span class="bld">Pacchāpi avippaṭisārakaraṃ bhavissatī</span>ti ettha kesaṃ avippaṭisārakaraṃ bhavati viya pañcaṅgasampannāgataṃ attādānaṃ <a name="V2.0169"></a> ādiyato pacchāpi avippaṭisārakaraṃ bhavatīti āha ‘‘subhaddaṃ vuḍḍhapabbajita’’ntiādi. Tattha <span class="bld">pañcasatikasaṅgīti</span>nti pañcasatehi mahākassapādīhi kattabbaṃ saṅgītiṃ. Mahākassapattherassa pacchā samanussaraṇakaraṃ hoti iva hotīti yojanā. Eseva nayo sesesupi. <span class="bld">Samanussaraṇakara</span>nti sammodavasena punappunaṃ anussaraṇassa karaṃ. Iminā ‘‘avippaṭisārakara’’nti padassa atthaṃ dasseti. <span class="bld">Pacchāpī</span>ti ettha pisaddassa avuttasampiṇḍanatthaṃ dassento āha ‘‘sāsanassa cā’’tiādi. Tattha sāsanassa ca sassirikatāyāti sambandho. Vigataupakkilesacandimasūriyānaṃ viya sāsanassa ca sassirikatāya saṃvattatīti adhippāyo.</p>



<p class="subhead">8. Codakena paccavekkhitabbadhammakathā</p>



<p class="bodytext"><a name="para399"></a><span class="paranum">399</span>. ‘‘Acchiddena <a name="M0.0534"></a> appaṭimaṃsenā’’tiādīsu evamattho veditabboti yojanā. Chiddasappaṭimaṃsaṃ paṭhamaṃ dassetvā viparītavasena acchiddaappaṭimaṃsaṃ dassento āha ‘‘yenā’’tiādi. Tattha yena katānīti sambandho. Chijjatīti <span class="bld">chiddo,</span> paṭi punappunaṃ masiyati āmasiyatīti <span class="bld">paṭimaṃso,</span> niggahitāgamo, bhāvappadhānoyaṃ kammaniddeso. Saha paṭimaṃsenāti <span class="bld">sappaṭimaṃso,</span> kāyasamācāro. <span class="bld">Viparīto</span>ti viparivattavasena ito pavatto, kāyasamācāroti attho. <span class="bld">Amūlakānuddhaṃsanādīhī</span>ti ādisaddena duṭṭhullavācādayo saṅgaṇhāti.</p>



<p class="bodytext"><span class="bld">Mettaṃ nu kho me citta</span>nti ettha appanābhāvappattaṃ mettacittamevādhippetanti dassento āha ‘‘palibodhe chinditvā’’tiādi. Tattha <span class="bld">palibodhe</span>ti āvāsapalibodhādike palibodhe. ‘‘Vikkhambhanavasena vihatāghāta’’nti iminā appanābhāvappattaṃ mettacittameva dasseti. <span class="bld">Idaṃ panāvuso kattha vuttaṃ bhagavatā</span>ti ettha idaṃsaddakiṃsaddānaṃ visayaṃ dassento āha ‘‘idaṃ sikkhāpadaṃ katarasmiṃ nagare’’ti.</p>



<p class="subhead">9. Codakena upaṭṭhāpetabbakathā</p>



<p class="bodytext"><a name="para400"></a><span class="paranum">400</span>. <span class="bld">‘‘Kālena vakkhāmī’’</span>tiādīsu codanāya kālaakālādiṃ dassento āha ‘‘eko eka’’ntiādi. Tattha <span class="bld">eko</span>ti ekako codako. <span class="bld">Eka</span>nti ekakaṃ cuditakaṃ. Saṅghamajjha…pe… asanasālādīsu vā parivāritakkhaṇe vāti yojanā. Tattha ‘‘saṅghamajjha…pe… asanasālādīsū’’ti iminā ṭhānābhāvaṃ dasseti, ‘‘upaṭṭhākehi parivāritakkhaṇe’’ti iminā kālābhāvaṃ dasseti. Imehi padehi ṭhānampi kālena saṅgahetvā ‘‘kālena <a name="V2.0170"></a> vakkhāmī’’ti vuttanti dasseti. <span class="bld">Tacchenā</span>ti saccena. <span class="bld">Hambho</span>ti nipāto pacchimapadesu paccekaṃ yojetabbo. Hambho mahallaka, hambho parisāvacara, hambho paṃsukūlika, hambho dhammakathikāti hi attho. <span class="bld">Ida</span>nti kammaṃ. <span class="bld">Kāraṇanissita</span>nti mahallakabhāvakāraṇādīsu <a name="M0.0535"></a> nissitaṃ. ‘‘Bhante’’ti nipātopi paccekaṃ yojetabbo. Ettha ca ‘‘hambho’’ti nipātena lokavohāravasena anādarassa pakāsakattā pharusena vadati nāma, ‘‘bhante’’ti nipātena sādarassa pakāsakattā saṇhena vadati nāma. <span class="bld">Kāraṇanissitaṃ katvā</span>ti imasmiṃ vītikkame ayaṃ nāma dosoti kāraṇanissitaṃ katvā. ‘‘Mettacittaṃ upaṭṭhapetvā’’ti iminā <span class="bld">mettacitto</span>ti padassa ‘‘vakkhāmī’’ti pade kiriyāvisesanabhāvaṃ dasseti. <span class="bld">No dosantaro</span>ti ettha antarasaddassa cittavācakabhāvaṃ dassento āha ‘‘na duṭṭhacitto’’ti. ‘‘Hutvā’’ti iminā kiriyāvisesanabhāvaṃ dasseti.</p>



<p class="subhead">10. Codakacuditakapaṭisaṃyuttakathā</p>



<p class="bodytext"><a name="para401"></a><span class="paranum">401</span>. <span class="bld">Ajjhatta</span>nti ettha attasaddassa cittavācakabhāvañca sattamīvibhattiyāpi amādesabhāvañca dassento āha ‘‘attano citte’’ti. <span class="bld">Uppādetvā</span>ti iminā ‘‘manasikaritvā’’ti padassa adhippāyatthaṃ dasseti. <span class="bld">Kāruññatā</span>ti ettha dvīsu ṇyapaccayatāpaccayesu ekasseva bhāvavācakattā eko svatthoti dassento āha ‘‘karuṇabhāvo’’ti. Tattha karuṇassa puggalassa bhāvo <span class="bld">kāruññaṃ,</span> tadeva <span class="bld">kāruññatā</span>. Atha vā karuṇo eva puggalo kāruññaṃ, tassa bhāvo kāruññatāti vacanattho kātabbo. <span class="bld">Iminā</span>ti ‘‘kāruññatā’’ti padena. <span class="bld">Karuṇañcā</span>ti appanāpattaṃ karuṇañca. <span class="bld">Karuṇāpubbabhāgañcā</span>ti appanāpattāya karuṇāya pubbabhāge parikammūpacāravasena pavattaṃ kāmāvacarakaruṇañca. <span class="bld">Dvīhipī</span>ti ‘‘hitesitā, anukampitā’’ti dvīhipi padehi. <span class="bld">Mettañcā</span>ti appanāpattamettañca. <span class="bld">Mettāpubbabhāgañcā</span>ti appanāpattāya mettāya pubbabhāge parikammūpacāravasena pavattaṃ kāmāvacaramettañca. <span class="bld">Suddhante</span>ti suddhe koṭṭhāse. <span class="bld">Paṭiññaṃ āropetvā</span>ti cuditakaṃ paṭiññaṃ āropetvā. <span class="bld">Ye ete</span>ti ‘‘kāruññatā’’tiādinā nayena ye ete pañca dhammā vuttāti yojanā. Iminā <span class="bld">ime pañca dhamme</span>ti ettha imasaddassa aniyamaniddesabhāvaṃ dasseti.</p>



<p class="bodytext"><span class="bld">Sacce</span> <a name="M0.0536"></a> <span class="bld">ca akuppe cā</span>ti ettha saccasaddassa viratisaccaparamatthasaccāni paṭikkhipanto āha ‘‘vacīsacce cā’’ti. ‘‘Akuppanatāyā’’ti iminā nakupassa bhāvo <span class="bld">akuppa</span>nti katvā ṇyapaccayassa <a name="V2.0171"></a> bhāvatthaṃ dasseti. <span class="bld">Hī</span>ti saccaṃ, vitthāro vā. <span class="bld">Na paro ghaṭṭetabbo</span>ti na paro kujjhāpetabbo. <span class="bld">Sabbatthā</span>ti sabbasmiṃ pātimokkhaṭṭhapanakkhandhake.</p>



<p class="centered">Iti pātimokkhaṭṭhapanakkhandhakavaṇṇanāya yojanā samattā.</p>



<p class="title">10. Bhikkhunikkhandhakaṃ</p>



<p class="subhead">Mahāpajāpatigotamīvatthukathā</p>



<p class="bodytext"><a name="para402"></a><span class="paranum">402</span>. Bhikkhunikkhandhake kasmā paṭikkhipatīti codanaṃ dassetvā tassā ābhogaṃ dassento āha ‘‘nanū’’tiādi. ‘‘Kāma’’ntiādinā abhyūpagamaparihāravasena vissajjeti. Tattha <span class="bld">kāmaṃ</span>saddo anuggahattho, <span class="bld">pana</span> saddo garahattho, pana tathāpi paṭikkhipatīti sambandho. <span class="bld">Ta</span>nti mahāpajāpatiṃ gotamiṃ. Yācitena hutvā anuññātanti yojanā. <span class="bld">Aya</span>nti pabbajjā. <span class="bld">Bhaddakaṃ katvā</span>ti laddhakaṃ katvā, manāpaṃ katvāti attho.</p>



<p class="bodytext"><a name="para403"></a><span class="paranum">403</span>. <span class="bld">Kumbhathenakehī</span>ti ettha kumbhe dīpaṃ jāletvā tenālokena thenentīti <span class="bld">kumbhathenakā</span>ti dassento āha ‘‘kumbhe dīpaṃ jāletvā’’tiādi.</p>



<p class="bodytext"><span class="bld">Nāḷimajjhagata</span>nti sassanāḷassa majjhe gataṃ. <span class="bld">Gaṇṭhi</span>nti phaḷuṃ. ‘‘Kaṇḍa’’ntipi pāṭho, daṇḍanti attho. <span class="bld">Yenā</span>ti pāṇakena. Ayañhi yaṃsaddo taṃsaddānapekkhoti daṭṭhabbo.</p>



<p class="bodytext"><span class="bld">Antorattabhāvo</span>ti antolohitabhāvo. <span class="bld">Etamattha</span>nti etaṃ vakkhamānaṃ atthaṃ. <span class="bld">Āḷiyā</span>ti āvaraṇāya. <span class="bld">Abaddhāyapī</span>ti pisaddo anuggahattho, baddhāya pana pagevāti attho. <span class="bld">Kiñcī</span>ti appamattakaṃ. <span class="bld">Ya</span>nti udakaṃ. <span class="bld">Tampī</span>ti udakampi. Pisaddo abaddhāya ṭhitaṃ kiñci udakaṃ apekkhati. Ye ime garudhammā paññattāti yojanā. <span class="bld">Paṭikaccevā</span>ti pageva<a name="M0.0537"></a>, paṭhamamevāti attho. <span class="bld">Tesū</span>ti garudhammesu. Apaññattesu santesupīti yojanā. <span class="bld">Paṭhamaṃ vutta</span>ntiādi vuttaṃ, vassasahassameva ṭhassati iti imamatthaṃ dassetīti yojanā. <span class="bld">‘‘Vassasahassa’’</span>nti ca etaṃ vacanaṃ vuttanti <a name="V2.0172"></a> sambandho. <span class="bld">Tato</span>ti vassasahassato. <span class="bld">Pariyattidhammopī</span>ti pisaddo paṭivedhasaddhammaṃ apekkhati. Dvīsu saddhammesu ṭhitesu paṭipattisaddhammo ṭhitoyevāti katvā na vuttaṃ. <span class="bld">Tāniyevā</span>ti pañcavassasahassāniyeva. Pariyattiyā sati paṭivedho na hotīti nāpi vattabboti yojanā. <span class="bld">Liṅga</span>nti samaṇavesaṃ, samaṇākāranti attho.</p>



<p class="subhead">Bhikkhunīupasampadānujānanakathā</p>



<p class="bodytext"><a name="para404"></a><span class="paranum">404</span>. <span class="bld">Imāya anupaññattiyā</span>ti mahāpajāpatiyā aṭṭhagarudhammapaṭiggahaṇūpasampadaṃ upanidhāya ayaṃ paññatti anupaññatti nāma, tāya anupaññattiyā upasampādetunti attho. <span class="bld">Mahāpajāpatiyā saddhivihāriniyo katvā</span>ti mahāpajāpatiṃ upajjhaṃ katvā pañcasatā sākiyāniyo tassā saddhivihāriniyo katvāti attho. <span class="bld">Itī</span>ti tasmā ahesunti sambandho. <span class="bld">Iminā ovādenā</span>ti bhagavato iminā ovādena.</p>



<p class="bodytext"><a name="para410"></a><span class="paranum">410</span>. <span class="bld">Etissā</span>ti etissā bhikkhuniyā. <span class="bld">Ta</span>nti kammaṃ. <span class="bld">Aññasmi</span>nti aññasmiṃ kamme. <span class="bld">Añña</span>nti ropitabbakammato aññaṃ kammaṃ.</p>



<p class="bodytext"><a name="para411"></a><span class="paranum">411</span>. <span class="bld">Kaddamodakenā</span>ti kaddamena āluḷitena udakeneva. <span class="bld">Kaddamādīsupī</span>ti pīsaddo ‘‘yena kenacī’’ti ettha yojetabbo. Yena kenacipīti hi attho. <span class="bld">Sannipatitvā</span>ti bhikkhunisaṅghena sannipatitvā. <span class="bld">Apasādanīya</span>nti apasādetabbaṃ kammaṃ. <span class="bld">Ettāvatā</span>ti ettakena sāvanamattena. <span class="bld">Avandiyo</span>ti na vandetabbo, vandituṃ na arahoti attho. <span class="bld">Tato</span>ti tikkhattuṃ sāvetabbato. Na <span class="bld">vandantī</span>ti bhikkhuniyo na vandanti. <span class="bld">Disvāpī</span>ti taṃ bhikkhuṃ disvāpi. <span class="bld">Tena bhikkhunā</span>ti apasādanīyaṃ dassentena bhikkhunā, khamāpetabbanti sambandho. <span class="bld">Vihāreyevā</span>ti bhikkhūnaṃ vihāreyeva. <span class="bld">Tena bhikkhunā</span>ti upasaṅkamitabbena <a name="M0.0538"></a> bhikkhunā, vattabbanti sambandho. <span class="bld">Tato</span>ti vattabbakālato. <span class="bld">So</span>ti apasādanīyaṃ dassento bhikkhu. <span class="bld">Etthā</span>ti bhikkhunikkhandhake. <span class="bld">Kammavibhaṅge</span>ti parivārāvasāne kammānaṃ vibhaṅgaṭṭhāne (pari. aṭṭha. 495-496).</p>



<p class="bodytext"><span class="bld">Obhāsantī</span>ti ava hīnena bhāsantīti dassento āha ‘‘asaddhammena obhāsantī’’ti. ‘‘Bhikkhunīhi saddhiṃ sampayojentī’’ti ettha kammakaraṇe dassento āha ‘‘purise asaddhammenā’’ti. Ettha ‘‘purise’’ti iminā kammaṃ dasseti, ‘‘asaddhammenā’’ti iminā karaṇaṃ. <span class="bld">Vihārappavesane</span>ti bhikkhūnaṃ vihārappavesane. <span class="bld">Ovādaṃ ṭhapetu</span>nti ettha ovādaṭṭhapanākāraṃ dassento <a name="V2.0173"></a> āha ‘‘na bhikkhunupassaya’’ntiādi. <span class="bld">Ovādatthāyā</span>ti ovādapaṭiggahaṇatthāya. <span class="bld">Mā karitthā</span>ti mā kareyyātha.</p>



<p class="bodytext"><a name="para416"></a><span class="paranum">416</span>. <span class="bld">Gihidārikāyo</span>ti gihibhūtā dārikāyo bandhanti viyāti yojanā. <span class="bld">Ghanapaṭṭakenā</span>ti ghanabhūtena paṭṭena niyuttena. <span class="bld">Ekapariyaka</span>nti ettha ekavāraṃ kaṭiyaṃ parikkhipitvā kataṃ kāyabandhanaṃ ekapariyakanti dassento āha ‘‘ekavāraṃ parikkhipanaka’’nti. Tattha <span class="bld">parikkhipanaka</span>nti kaṭiyaṃ parikkhipanārahaṃ.</p>



<p class="bodytext"><span class="bld">Vilīvenā</span>ti ettha bahutthe ekavacananti āha ‘‘saṇhehi vilīvehī’’ti. ‘‘Katapaṭṭenā’’ti iminā pāḷiyaṃ ‘‘katenā’’ti pāṭhasesaṃ dasseti. <span class="bld">Setavatthapaṭṭenā</span>ti setavatthena katena paṭṭena. <span class="bld">Kataveṇiyā</span>ti katāya veṇiyā. Iminā dussena katā veṇi <span class="bld">dussaveṇī</span>ti vacanatthaṃ dasseti. Eseva nayo purimapacchimapadesupi. <span class="bld">Coḷakāsāva</span>nti coḷameva kasāvena rattattā coḷakāsāvaṃ.</p>



<p class="bodytext"><span class="bld">Aṭṭhillenā</span>ti addena aṭṭhinā. ‘‘Gojaṅghaṭṭhike’’ti iminā aṭṭhino sambandhaṃ dasseti. <span class="bld">Hatthaṃ koṭṭāpentī</span>ti ettha hatthaṃ nāma aggabāhamevādhippetaṃ, na kapparato paṭṭhāyāti dassento āha ‘‘aggabāha’’nti. <span class="bld">Piṭṭhihattha</span>nti hatthapiṭṭhiṃ. <span class="bld">Piṭṭhipāda</span>nti pādapiṭṭhiṃ.</p>



<p class="bodytext"><a name="para417"></a><span class="paranum">417</span>. <span class="bld">Vuttanayānevā</span>ti <a name="M0.0539"></a> chabbaggiyānaṃ mukhalimpanādīsu (cūḷava. aṭṭha. 247) vuttanayāneva. <span class="bld">Aṅgadese</span>ti sarīrappadese. <span class="bld">Gaṇḍappadese</span>ti kapolappadese. <span class="bld">Sāloke tiṭṭhantī</span>ti ettha saṃvijjati āloko etthāti <span class="bld">sāloka</span>nti katvā dvāraṃ gahetabbaṃ. Tena vuttaṃ ‘‘dvāraṃ vivaritvā’’ti. <span class="bld">Vuṭṭhāpentī</span>ti upasampādenti. <span class="bld">Sūnaṃ ṭhapentī</span>ti ettha sūnāsaddo maṃsapariyāyoti āha ‘‘maṃsaṃ vikkiṇantī’’ti. <span class="bld">Tenā</span>ti dāsena. Idaṃ padaṃ ‘‘kārentī’’ti pade kāritakammaṃ. ‘‘Haritakañceva pakkañcā’’ti iminā <span class="bld">haritakapakkika</span>nti padassa dvandavākyaṃ dasseti. Tattha <span class="bld">haritaka</span>nti haritameva paṇṇaṃ. <span class="bld">Pakka</span>nti seditaṃ paṇṇaṃ.</p>



<p class="bodytext"><a name="para418"></a><span class="paranum">418</span>. <span class="bld">Kathitāyevā</span>ti cīvarakkhandhake kathitāyeva.</p>



<p class="bodytext"><a name="para419"></a><span class="paranum">419</span>. <span class="bld">Pāḷimuttakavinicchayo</span>ti pāḷiyaṃ vuttavinicchayato mutto vinicchayo. Pāḷimuttakavinicchayaṃ vitthārento āha <span class="bld">‘‘sace hī’’</span>tiādi. Yo koci kālaṃ karonto vadatīti sambandho. <span class="bld">Mamaccayenā</span>ti mama atikkamena. <span class="bld">Aññassā</span>ti vuttehi upajjhāyādīhi aññassa<a name="V2.0174"></a>. <span class="bld">Tesa</span>nti upajjhāyādīnaṃ. <span class="bld">Na hotī</span>ti parikkhāro na hoti. <span class="bld">Hī</span>ti saccaṃ, yasmā vā. <span class="bld">Accayadāna</span>nti accayena hotūti dānaṃ. Na <span class="bld">ruhatī</span>ti pañcannaṃ sahadhammikānaṃ pabbajitassa vā gahaṭṭhassa vā yassa kassaci accayadānaṃ tesaṃ na ruhati, saṅghasseva ruhatīti adhippāyo. Gihīnaṃ pana accayadānanti sambandho. <span class="bld">Ruhatī</span>ti gihīnaṃ pabbajitassa vā gahaṭṭhassa vā yassa kassaci accayadānaṃ tesaṃ ruhati, tesaṃyeva santako hotīti adhippāyo.</p>



<p class="bodytext"><a name="para420"></a><span class="paranum">420</span>. <span class="bld">Purāṇamallī</span>ti ettha mallassa bhariyā mallī, purāṇe mallī purāṇamallīti dassento āha ‘‘purāṇe’’tiādi. ‘‘Gihikāle’’ti iminā ‘‘purāṇe’’ti ettha ṇapaccayassa sarūpaṃ dasseti. <span class="bld">Mallassā</span>ti muṭṭhimallassa. <span class="bld">Purisabyañjana</span>nti ettha <span class="bld">byañjana</span>saddo nimittapariyāyoti āha ‘‘purisanimitta’’nti. <span class="bld">Citta</span>nti rāgacittaṃ.</p>



<p class="bodytext"><a name="para421"></a><span class="paranum">421</span>. <span class="bld">Ya</span>nti <a name="M0.0540"></a> yaṃ vatthu, <span class="bld">agga</span>nti paṭhamabhāgaṃ. <span class="bld">Asappāya</span>nti attano asappāyaṃ.</p>



<p class="bodytext"><span class="bld">Hiyyo</span>ti atītānantarāhani. <span class="bld">Aññasmi</span>nti bhikkhunīhi aññasmiṃ. ‘‘Bhikkhunīhī’’ti padaṃ ‘‘paṭiggāhāpetvā’’ti pade kāritakammaṃ. <span class="bld">Hī</span>ti saccaṃ, yasmā vā.</p>



<p class="bodytext"><a name="para426"></a><span class="paranum">426</span>. ‘‘Bhojanakāla’’nti iminā ‘‘kālaṃ vītināmesu’’nti ettha kālavisesaṃ dasseti.</p>



<p class="bodytext"><span class="bld">Pure</span>ti ādimhi. <span class="bld">Tāsa</span>nti aṭṭhannaṃ bhikkhunīnaṃ. <span class="bld">Abbhantarimā</span>ti abbhantare pariyāpannā. <span class="bld">Aññā</span>ti aṭṭhahi bhikkhunīhi aññā. Navakatarā hotīti sambandho. ‘‘Ṭhapetvā bhattagga’’nti iminā <span class="bld">aññattha sabbattha yathāvuḍḍhaṃ na paṭibāhitabba</span>nti ettha aññasaddassa apādānaṃ dasseti. <span class="bld">Aññasmi</span>nti ettha smiṃvacanena tthapaccayassa atthaṃ dasseti. ‘‘Catupaccayabhājanīyaṭṭhāne’’ti iminā sarūpaṃ dasseti.</p>



<p class="bodytext"><a name="para430"></a><span class="paranum">430</span>. <span class="bld">Dūtenapi upasampādetu</span>nti ettha kiṃ sabbathā dūtena upasampadā vaṭṭatīti āha ‘‘dūtena…pe… vaṭṭatī’’ti. Yena kenaci antarāyenāti sambandho, asati antarāye na vaṭṭatīti adhippāyo. Kammavācāpariyosāne upasampannāva hotīti sambandho. <span class="bld">Tāvadevā</span>ti upasampannakkhaṇeyeva.</p>



<p class="bodytext"><a name="para431"></a><span class="paranum">431</span>. <span class="bld">Navakammampī</span>ti <a name="V2.0175"></a> pisaddo udositaupassaye apekkhati.</p>



<p class="bodytext"><a name="para432"></a><span class="paranum">432</span>. <span class="bld">Tassā</span>ti tassā itthiyā. <span class="bld">Yāva so dārako viññutaṃ pāpuṇātī</span>ti ettha kathaṃ viññubhāvo gahetabboti āha ‘‘yāva khāditu’’ntiādi.</p>



<p class="bodytext"><span class="bld">Ṭhapetvā sāgāra</span>nti ettha sakāro sahasaddakāriyo, agāranti ca seyyāgāranti dassento āha ‘‘sahāgāraseyyamattaṃ ṭhapetvā’’ti. Yathā aññasmiṃ purise paṭipajjitabbaṃ, evaṃ tathāti yojanā. ‘‘Aññasmi’’nti iminā pāḷiyaṃ <span class="bld">aññe purise</span>ti ettha smiṃvacanassa sabbanāmato ekārādeso <a name="M0.0541"></a> dassito, taṃdassanena ca kaccāyane (kaccāyane 110 sutte) sabbanāmato smiṃvacanassa ekārādesanisedhanaṃ aniccanti dasseti.</p>



<p class="bodytext"><a name="para434"></a><span class="paranum">434</span>. <span class="bld">‘‘Yadeva sā vibbhantā’’</span>ti iminā dassetīti sambandho. ‘‘Yasmā’’ti iminā <span class="bld">yadevā</span>ti ettha yaṃsaddassa kāraṇatthaṃ dasseti. Odātāni vatthāni nivatthāti sambandho. ‘‘Tasmāyevā’’ti iminā <span class="bld">tadevā</span>ti padassa kāraṇatthameva dasseti. ‘‘Na sikkhāpaccakkhānenā’’ti iminā evatthaphalaṃ dasseti. <span class="bld">Sā puna upasampadaṃ na labhatī</span>ti sā vibbhantā bhikkhunī puna upasampadaṃ na labhati.</p>



<p class="bodytext"><span class="bld">Pabbajjampi na labhatī</span>ti titthāyatanasaṅkantā bhikkhunī pabbajjampi na labhati, pageva upasampadaṃ.</p>



<p class="bodytext"><span class="bld">Pāde sambāhantā</span>ti bhikkhunīnaṃ pāde sambāhantā. <span class="bld">Kese</span>ti bhikkhunīnaṃ kese. <span class="bld">Tatrā</span>ti ‘‘kukkuccayantā na sādiyantī’’ti vacane. Eke ācariyā vadantīti sambandho. Sārattā hontīti yojanā. <span class="bld">Etthā</span>ti purisānaṃ abhivādanādīsu. <span class="bld">Ida</span>nti purisānaṃ abhivādanādi, ‘‘anuññāta’’nti pade vuttakammaṃ ‘‘vaṭṭatī’’ti pade vuttakattā. Atha vā odissa anuññātaṃ idaṃ purisānaṃ abhivādanādi vaṭṭatīti yojanā. Evañhi sati ‘‘odissa anuññāta’’nti padaṃ hetuantogadhavisesanaṃ, odissa anuññātattā vaṭṭatīti adhippāyo. <span class="bld">Ta</span>nti aṭṭhakathāsu vuttavacanaṃ. <span class="bld">Hī</span>ti saccaṃ, yasmā vā.</p>



<p class="bodytext"><a name="para435"></a><span class="paranum">435</span>. <span class="bld">Pallaṅkena nisīdantī</span>ti ettha āsanapallaṅkaṃ paṭikkhipanto āha ‘‘pallaṅkaṃ ābhujitvā nisīdantī’’ti. Tattha <span class="bld">ābhujitvā</span>ti ābandhitvā. <span class="bld">Kūpo</span>ti vaccakūpo. <span class="bld">Uparī</span>ti kūpato <a name="V2.0176"></a> upari. ‘‘Sabbadisāsu paññāyatī’’ti iminā paṭicchannameva atthi, na upari channanti dasseti.</p>



<p class="bodytext"><a name="para436"></a><span class="paranum">436</span>. <span class="bld">Kuṇḍaka</span>nti kaṇaṃ. <span class="bld">Etthā</span>ti bhikkhunikkhandhake.</p>



<p class="centered">Iti bhikkhunikkhandhakavaṇṇanāya yojanā samattā.</p>



<p class="title">11. Pañcasatikakkhandhakaṃ</p>



<p class="subhead">1. Khuddānukhuddakasikkhāpadakathā</p>



<p class="bodytext"><a name="para441"></a><span class="paranum">441</span>. Pañcasatikakkhandhake <a name="M0.0542"></a> ‘‘cattāri…pe… khuddakānī’’ti evamādi vuttanti sambandho. <span class="bld">Pariyāyenā</span>ti kāraṇena. <span class="bld">Dhūmakālika</span>nti ettha dhūmassa kālo dhūmakālo, dhūmassa uṭṭhitakāloti attho. So etassatthīti <span class="bld">dhūmakālikaṃ,</span> sikkhāpadapaññattaṃ. Iti imamatthaṃ dassento āha ‘‘yāvā’’tiādi.</p>



<p class="bodytext"><a name="para443"></a><span class="paranum">443</span>. <span class="bld">Ida</span>nti ‘‘katamāni pana bhante khuddānukhuddakāni sikkhāpadānī’’ti apucchanaṃ. <span class="bld">‘‘Tayā’’</span>ti iminā <span class="bld">idaṃ te</span>ti ettha tesaddassa ‘‘tuyhaṃ, tavā’’ti atthe paṭikkhipati. <span class="bld">Āpatti</span>nti dukkaṭāpattiṃ. <span class="bld">Hī</span>ti saccaṃ, yasmā vā. <span class="bld">Te</span>ti therā. ‘‘Saṅgho…pe… na samucchindatī’’ti etaṃ vacanaṃ anussāvitanti yojanā. ‘‘Desehi taṃ āvuso dukkaṭa’’nti idampi ca vuttanti sambandho. <span class="bld">Thero panā</span>ti ānandatthero pana āhāti sambandho. <span class="bld">Tatthā</span>ti apucchane. <span class="bld">Yathā</span>ti yenākārena. <span class="bld">Catūsu ṭhānesū</span>ti ‘‘bhagavato vassikasāṭikaṃ akkamitvā sibbesī’’tiādīsu catūsu ṭhānesu. <span class="bld">Etthā</span>ti pañcasatikakkhandhake.</p>



<p class="centered">Iti pañcasatikakkhandhakavaṇṇanāya yojanā samattā.</p>



<p class="title">12. Sattasatikakkhandhakaṃ</p>



<p class="subhead">Dasavatthukathā</p>



<p class="bodytext"><a name="para447"></a><span class="paranum">447</span>. Sattasatikakkhandhake <a name="V2.0177"></a> <span class="bld">vaḍḍhenti kaṭasi</span>nti ettha kaṭasīsaddo susānabhūmivācakoti dassento āha ‘‘punappunaṃ kaḷevaraṃ nikkhipamānā bhūmiṃ vaḍḍhentī’’ti. Tattha <span class="bld">kaḷevara</span>nti dehaṃ. Tañhi kaḷe aṅgapaccaṅgānaṃ avayave sampiṇḍetvā variyati icchiyatīti <span class="bld">kaḷevara</span>nti vuccati. Evaṃ ghoraṃ kaṭasiṃ vaḍḍhentāva punabbhavaṃ ādiyantīti yojanā.</p>



<p class="bodytext"><a name="para454"></a><span class="paranum">454</span>. <span class="bld">Pāpakaṃ</span> <a name="M0.0543"></a> <span class="bld">no āvuso kata</span>nti ettha <span class="bld">no</span>saddo amhasaddakāriyo, chaṭṭhīkattā ca hotīti dassento āha ‘‘āvuso amhehi pāpakaṃ kata’’nti.</p>



<p class="bodytext"><a name="para455"></a><span class="paranum">455</span>. ‘‘Piyavacana’’nti iminā <span class="bld">katamena tvaṃ bhūmi-vihārenā</span>ti ettha <span class="bld">bhūmi</span>saddo piyavācako ruḷhīsaddoti dasseti. ‘‘Āmantetī’’ti iminā ālapanapadanti dasseti. Āvuso bhūmīti attho. <span class="bld">Kullavihāro</span> nāma mettāvihāro, so ca heṭṭhimajhānattaye yuttattā uttānavihāroti āha ‘‘uttānavihārenā’’ti.</p>



<p class="bodytext"><a name="para457"></a><span class="paranum">457</span>. <span class="bld">Sāvatthiyā</span>ti sāvatthinagare. <span class="bld">Suttavibhaṅge</span>ti padabhājanīye. Paṭikkhittabhāvaṃ vitthārento āha ‘‘tatra hī’’tiādi. <span class="bld">Tatrā</span>ti suttavibhaṅge, paṭikkhittaṃ hotīti sambandho. <span class="bld">Tatrā</span>ti ‘‘sannidhikārake asannidhikārakasaññī’’tiādivacane. Eke ācariyā evaṃ maññantīti yojanā. Kinti maññantīti āha ‘‘yo pana bhikkhū’’tiādi. Aloṇakaṃ yampi āmisanti yojanā. <span class="bld">Tenā</span>ti purepariggahitaloṇena. <span class="bld">Ta</span>nti āmisaṃ. <span class="bld">Tadahupaṭiggahitamevā</span>ti tasmiṃ ahani paṭiggahitameva. <span class="bld">Tasmā</span>ti yasmā tadahupaṭiggahitameva, tasmā. <span class="bld">Vadato</span>ti vadantassa, bhagavato vacanenāti sambandho. <span class="bld">Etthā</span>ti aloṇakāmisaparibhuñjane, dukkaṭena bhavitabbaṃ iti maññantīti yojanā. <span class="bld">Te</span>ti eke ācariyā. <span class="bld">Dukkaṭenapī</span>ti pisaddena pageva pācittiyenāti dasseti. <span class="bld">Hī</span>ti saccaṃ, yasmā vā. <span class="bld">Etthā</span>ti yāvajīvikayāvakālikesu. Yāvajīvikaṃ na tadahupaṭiggahitaṃ, yāvakālikameva tadahupaṭiggahitanti yojanā. Tadahupaṭiggahitañca yāvakālikanti sambandho. Taṃ dukkaṭaṃ tumhe yadi <a name="V2.0178"></a> maññathāti yojanā. <span class="bld">Yāvajīvikamissa</span>nti loṇasaṅkhātena yāvajīvikena saṃsaṭṭhaṃ. <span class="bld">Byañjanamatta</span>nti vikāle na kappatīti byañjanamattaṃ.</p>



<p class="bodytext"><span class="bld">Etthā</span>ti ‘‘yāvakālikena bhikkhave’’tiādivacane (mahāva. 305) tadahupaṭiggahitaṃ yāvajīvikanti yojanā. Yāvakālikassa gati viya gati etassāti <a name="M0.0544"></a> <span class="bld">yāvakālikagatikaṃ</span>. Tasmā dukkaṭaṃ na hotīti sambandho. <span class="bld">Etthā</span>ti purepaṭiggahitaloṇena āmisaparibhuñjane. Tadahupaṭiggahitaṃ yāvakālikena sambhinnarasaṃ yāvajīvikanti yojanā. <span class="bld">Ta</span>nti yathāvuttaṃ yāvajīvikaṃ, vikālabhojanapācittiyā eva kāraṇaṃ hotīti yojanā. <span class="bld">Eva</span>nti tathā, ajja paṭiggahitampi yāvajīvikanti sambandho. Aparajju paṭiggahitena yāvakālikenāti yojanā. <span class="bld">Ta</span>nti yāvajīvikena sammissaṃ yāvakālikaṃ, ajānantopīti sambandho. <span class="bld">Ida</span>nti yathāvuttaṃ yāvakālikaṃ. <span class="bld">Tato</span>ti sannidhibhojanapācittiyato. <span class="bld">Hī</span>ti saccaṃ. ‘‘Sāvatthiyā suttavibhaṅge’’ti idaṃ byākaraṇaṃ parisuddhanti yojanā.</p>



<p class="bodytext">‘‘Rājagahe uposathasaṃyutte’’ti idaṃ vacanaṃ vuttanti sambandho. <span class="bld">Uposathasaṃyutte</span>ti uposathena sambandhe uposathakkhandhake. Kiṃ sandhāya vuttanti āha ‘‘na bhikkhave…pe… dukkaṭassāti (mahāva. 141) etaṃ sandhāyā’’ti. <span class="bld">Atisāre</span>ti atikkamitvā saraṇe gamane pavattaneti attho. Nimittatthe cetaṃ bhummaṃ. ‘‘Campeyyake vinayavatthusmi’’nti idaṃ vuttanti sambandho. ‘‘Campeyyakkhandhake āgata’’nti iminā campeyye āgataṃ <span class="bld">campeyyaka</span>nti vacanatthaṃ dasseti.</p>



<p class="bodytext"><span class="bld">Dhammika</span>nti bhūtena pavattaṃ. Suttavibhaṅge <span class="bld">hi</span> yasmā āgatanti sambandho. <span class="bld">Dasāyevā</span>ti dasāyameva, ādhāre cetaṃ bhummaṃ. <span class="bld">Vidatthimattā</span>ti vidatthipamāṇā. <span class="bld">Dasāya vinā</span>ti dasaṃ vajjetvā. <span class="bld">Taṃ pamāṇa</span>nti vidatthittayasaṅkhātaṃ taṃ pamāṇaṃ karontassa vuttapācittiyaṃ āpajjatīti sambandho. ‘‘Taṃ atikkāmayato chedanakaṃ pācittiya’’nti (pāci. 533) idaṃ vacanaṃ āgatameva hotīti yojanā. <span class="bld">Sabbatthā</span>ti sabbasmiṃ sattasatikakkhandhake.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Sattasatikakkhandhakavaṇṇanāya</p>



<p class="centered">Yojanā samattā.</p>



<p class="bodytext"><span class="bld">Dvivaggasaṅgahā</span>ti <a name="M0.0545"></a> mahāvaggacūḷavaggavasena dvīhi vaggehi saṅgahitā. <span class="bld">Dvāvīsatipabhedanā</span>ti mahāvagge <a name="V2.0179"></a> dasa, cūḷavagge dvādasāti evaṃ dvāvīsatipakārā. <span class="bld">Pañcakkhandhadukkhappahāyino</span>ti pañcakkhandhasaṅkhātaṃ dukkhaṃ pajahanasīlassa, bhagavatoti sambandho. <span class="bld">Āsāpī</span>ti icchāpi. Ayaṃ panettha yojanā-pañcakkhandhadukkhappahāyino bhagavato sāsane dvivaggasaṅgahā dvāvīsatipabhedanā ye khandhakā bhagavatā vuttā, tesaṃ khandhakānaṃ esā vaṇṇanā antarāyaṃ vinā yathā siddhā, evaṃ tathā pāṇīnaṃ kalyāṇā āsāpi sijjhantūti.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Cūḷavaggasaṃvaṇṇanāya</p>



<p class="centered">Yojanā samattā.</p>



<p class="gatha1">Jādilañchitanāmena, nekānaṃ vācito mayā;</p>



<p class="gathalast">Cūḷavaggakhandhakassa, samatto yojanānayoti.</p>



<p class="centered"> Namo tassa bhagavato arahato sammāsambuddhassa</p>



<p class="title">Pācityādiyojanā</p>



<p class="chapter">Parivāravaggayojanā</p>



<p class="gatha1">Cūḷavaggakhandhakassevaṃ<a name="V2.0181"></a><a name="M0.0547"></a>, katvāna yojanānayaṃ;</p>



<p class="gathalast">Adhunā parivārassa, karissaṃ yojanānayaṃ.</p>



<p class="title">Soḷasamahāvāro</p>



<p class="title">Paññattivārayojanā</p>



<p class="bodytext">Evaṃ dvāvīsatikhandhakānaṃ saṃvaṇṇanaṃ katvā idāni ‘‘parivāro’’ti saṅgahamārūḷhassa vinayassa saṃvaṇṇanaṃ karonto ayamācariyo paṭhamaṃ tāva anusandhidassanamukhena paṭiññaṃ kātukāmo <a name="V2.0182"></a> āha ‘‘visuddhaparivārassā’’tiādi. Tattha <span class="bld">visuddhaparivārassā</span>ti visuddhāya catuparisāya parivāritassa, athavā visuddhena catuparisasaṅkhātena parivārena samannāgatassa bhagavatoti sambandho. Parivāre hi visuddhe tena parivārito, taṃparivārito vā bhagavāpi visuddhoyeva nāma hoti. Iminā saṃvaṇṇiyamānassa ‘‘parivāro’’ti saṅgahamārūḷhassa desetabbadhammassa anurūpena desakabhūtassa bhagavato thomanaṃ kataṃ hoti. <span class="bld">Dhammakkhandhasarīrassā</span>ti sīlādidhammakkhandhasaṅkhātena sarīrena samannāgatassa, iminā saṃvaṇṇitānaṃ khandhakānamanurūpena bhagavato thomanaṃ kataṃ hoti. Pakati hesācariyānaṃ yadidaṃ desetabbadhammānurūpena desakassa thomanā (sārattha. ṭī. 1.ganthārambhakathā; visuddhi. mahāṭī. 1.1). <span class="bld">Anantarā</span>ti anantare kāle.</p>



<p class="bodytext"><span class="bld">Yo</span>ti <a name="M0.0548"></a> vinayo. <span class="bld">Pubbāgata</span>nti pubbe vuttesu vibhaṅgakhandhakesu āgataṃ. <span class="bld">Naya</span>nti saddaatthavinicchayanayasaṅkhātaṃ sabbaṃ nayaṃ. <span class="bld">Hitvā</span>ti cajitvā. <span class="bld">Anuttānatthavaṇṇana</span>nti anuttānānaṃ padānamatthavaṇṇanaṃ. Ayaṃ panettha yojanā – visuddhaparivārassa dhammakkhandhasarīrassa bhagavato sāsane khandhakānamanantarā ‘‘parivāro’’ti yo vinayo saṅgahaṃ samārūḷho, tassa vinayassa pubbāgataṃ nayaṃ hitvā idāni anuttānatthavaṇṇanaṃ karissāmīti.</p>



<p class="bodytext"><a name="para1"></a><span class="paranum">1</span>. Tattha <span class="bld">tatthā</span>ti ‘‘tassa anuttānatthavaṇṇanaṃ karissāmī’’ti yo parivārasaṅkhāto vinayo saṃvaṇṇetabbabhāvena vutto, tattha. <span class="bld">Saṅkhepattho</span>ti samāsattho. Yaṃ tenāti ettha tasaddassa aniyamaniddesabhāvaṃ dassento āha ‘‘yo so’’ti. Tattha <span class="bld">yo</span>ti aniyama niddeso, tassa ‘‘tenā’’ti niyamanaṃ daṭṭhabbaṃ. <span class="bld">So</span>ti padālaṅkāro. Dvīsu hi sabbanāmesu yebhuyyena pubbameva padhānaṃ, pacchimaṃ pana vacanālaṅkāraṃ. Yo so bhagavā paññapesīti sambandho. <span class="bld">Ciraṭṭhitikattha</span>nti ciraṃ pañcavassasahassakālaṃ ṭhitikatthāya, ‘‘yācito’’ti ca ‘‘paññapesī’’ti ca sambandho. Dhammasenāpatinā yācitoti sambandho. Yācito hutvā paññapesīti yojanā. Tena bhagavatā paññattanti sambandho. ‘‘Jānatā passatā’’ti dvinnaṃ padānaṃ kammameva dassento āha ‘‘tassa tassā’’tiādi. Tattha <span class="bld">‘‘paññattikāla’’</span>nti iminā ‘‘jānatā’’ti padassa kammaṃ dasseti, <span class="bld">‘‘dasa atthavase’’</span>ti iminā ‘‘passatā’’ti padassa kammaṃ.</p>



<p class="bodytext">Evaṃ kammadassanena yojanānayaṃ dassetvā idāni karaṇadassanena aparampi yojanānayaṃ dassento āha <span class="bld">‘‘apicā’’</span>tiādi. ‘‘Pubbenivāsādīhī’’tiādisaddena dibbacakkhussa visuṃ gahetabbattā iddhividhadibbasotaparacittavijānanāni gahetabbāni. Imehi padehi ‘‘jānatā, passatā’’ti <a name="V2.0183"></a> dvinnaṃ padānaṃ pañcannaṃ lokiyaabhiññānameva karaṇabhāvaṃ dasseti. <span class="bld">Tīhi vijjāhī</span>ti pubbenivāsadibbacakkhuāsavakkhayañāṇasaṅkhātāhi tīhi vijjāhi. <span class="bld">Chahi vā pana abhiññāhī</span>ti saha āsavakkhayañāṇena pañcalokiyābhiññāsaṅkhātāhi chahi abhiññāhi. <span class="bld">Sabbatthā</span>ti <a name="M0.0549"></a> sabbesu tīsu kālesu, pañcasupi ñeyyadhammesu. <span class="bld">Samantacakkhunā</span>ti anāvaraṇasabbaññutaññāṇasaṅkhātena samantacakkhunā. <span class="bld">Paññāyā</span>ti sabbaññutapaññāya. <span class="bld">Tirokuṭṭādī</span>ti ādisaddena tiropabbatādayo saṅgaṇhāti. <span class="bld">Maṃsacakkhunā</span>ti pasādacakkhunā. <span class="bld">Paṭivedhapaññāyā</span>ti maggapaññāya. <span class="bld">Desanāpaññāyā</span>ti sabbaññutapaññāya. Sabbaññutapaññāyeva hi atthato desanāpaññā nāma. Tena vuttaṃ ‘‘tassā paññāya tejasā. Abhidhammakathāmaggaṃ, devānaṃ sampavattayīti (dha. sa. aṭṭha. ganthārambhakathā 5). Imehi padehi avatthāvasena visuṃ visuṃ dvinnaṃ padānaṃ karaṇasambhavaṃ dasseti. <span class="bld">Arahatā</span>ti arīnaṃ arānañca hatattā, paccayādīnañca arahattā arahatā. <span class="bld">Sammāsambuddhenā</span>ti sammā sāmañca sabbadhammānaṃ buddhattā sammāsambuddhena, tena bhagavatāti sambandho. <span class="bld">Kenābhata</span>nti taṃ paṭhamaṃ pārājikaṃ kena ābhataṃ, iti saṅkhepatthoti yojanā.</p>



<p class="bodytext"><a name="para2"></a><span class="paranum">2</span>. Pucchāvisajjane pana evamattho veditabboti yojanā. <span class="bld">Yaṃ tena…pe… pārājika</span>nti idaṃ padaṃ paccuddharaṇamattamevāti sambandho. Patiuddharaṇamattameva, na atthadassananti attho. <span class="bld">Etthā</span>ti etesu padesu. <span class="bld">Ekā paññattī</span>ti ekā paṭhamapaññatti. <span class="bld">Anupaññattiyo</span>ti pacchā ṭhapitā paññattiyo.</p>



<p class="bodytext"><span class="bld">Ettāvatā</span>ti ettakena ‘‘ekā paññatti, dve anupaññattiyo’’ti vacanamattena vissajjitā hontīti sambandho. Tatiyaṃ pucchanti sambandho. Kasmā anuppannapaññatti tasmiṃ natthīti āha ‘‘ayaṃ hī’’tiādi. Tattha <span class="bld">hi</span> yasmā aññatra natthi, tasmā natthīti yojanā. ‘‘Anuppanne dose paññattā’’ti iminā anuppanne dose paññapetabbāti <span class="bld">anuppannapaññattī</span>ti vacanatthaṃ dasseti. <span class="bld">Sā</span>ti anuppannapaññatti. <span class="bld">Tasmā</span>ti yasmā aññatra natthi, tasmā. <span class="bld">Sabbatthapaññattī</span>ti ettha sabbasmiṃ padese paññatti sabbatthapaññattīti aluttasamāsaṃ dassento āha ‘‘majjhimadese cevā’’tiādi. ‘‘Majjhimadese ceva paccantimajanapadesu cā’’ti iminā ‘‘sabbatthā’’ti padassa sarūpaṃ dasseti. Padesapaññattiṃ apanetvā sabbatthapaññattiṃ pārisesanayena dassento āha ‘‘vinayadharapañcamenā’’tiādi<a name="M0.0550"></a>. Tattha <span class="bld">vinayadharapañcamenā</span>ti anussāvanācariyapañcamena. <span class="bld">Etthevā</span>ti majjhimadeseyeva. <span class="bld">Etehī</span>ti catūhi sikkhāpadehi. <span class="bld">Sesānī</span>ti catūhi sikkhāpadehi sesāni.</p>



<p class="bodytext"><span class="bld">Sādhāraṇapaññattī</span>ti <a name="V2.0184"></a> ettha sādhāraṇā nāma bhikkhubhikkhunīnamevāti āha ‘‘bhikkhūnañceva bhikkhunīnañcā’’ti. <span class="bld">Idaṃ panā</span>ti paṭhamapārājikaṃ pana, paññattanti sambandho. <span class="bld">Vinītakathāmattamevā</span>ti vinītavatthupakāsakaṃ kathāmattameva. <span class="bld">Tāsa</span>nti bhikkhunīnaṃ. <span class="bld">Byañjanamattamevā</span>ti ‘‘sādhāraṇā’’ti ca ‘‘ubhato’’ti ca byañjanamattameva. <span class="bld">Etthā</span>ti sādhāraṇapaññattiubhatopaññattipade.</p>



<p class="bodytext">‘‘Nidāne anupaviṭṭha’’nti iminā <span class="bld">‘‘nidānogadha’’</span>nti padassa sattamīsamāsañca <span class="bld">ogadha</span>saddassa anupaviṭṭhatthañca dasseti. Ogāḷho hutvā dharati tiṭṭhatīti <span class="bld">ogadhaṃ</span>. Nanu nidānogadhe sati ‘‘paṭhamena uddesenā’’ti vattabbaṃ, kasmā ‘‘dutiyena uddesenā’’ti vuttanti āha ‘‘nidānogadha’’nti. <span class="bld">Nidānapariyāpannampi samāna</span>nti nidānapariyāpannaṃ samānampīti yojanā. <span class="bld">Pi</span>saddo garahattho, pageva dutiye uddese pariyāpanneti dasseti. ‘‘Sīlavipattiādīna’’nti vacanaṃ vitthārento āha <span class="bld">‘‘paṭhamā hī’’</span>tiādi.</p>



<p class="bodytext"><span class="bld">Dvaṅgikenā</span>ti kāyacittasaṅkhātena dvaṅgikena. Nanu ‘‘ekena samuṭṭhānenā’’ti vuttattā ‘‘kāyatoyevā’’ti vattabbaṃ, atha kasmā ‘‘kāyato ca cittato ca samuṭṭhātī’’ti vuttanti āha ‘‘ettha hī’’tiādi. <span class="bld">Etthā</span>ti ‘‘ekena samuṭṭhānenā’’ti vacane. <span class="bld">Citta</span>nti sevanacittaṃ. <span class="bld">Āpannosī</span>ti tvaṃ āpanno asīti yojanā. <span class="bld">Āma āpannomhī</span>ti āma ahaṃ āpanno amhīti yojanā. <span class="bld">Tāvadevā</span>ti tasmiṃ paṭijānakkhaṇeyeva. <span class="bld">Taṃ puggala</span>nti pārājikamāpannaṃ taṃ puggalaṃ. <span class="bld">Tappaccayā</span>ti tassa pārājikamāpannassa kāraṇā. ‘‘Na katamena samathena sammatī’’ti yaṃ pana vacanaṃ vuttanti yojanā. <span class="bld">Ta</span>nti vacanaṃ, vuttanti sambandho.</p>



<p class="bodytext"><span class="bld">Vuttamātikā paññattī</span>ti vuttamātikāsaṅkhātā paññatti vinayo nāmāti yojanā. Mātikā hi yasmā paññapīyati saṅkhepena ṭhapīyati, pakāraṃ jānāpeti vā, tasmā <span class="bld">paññattī</span>ti vuccati. ‘‘Padabhājanaṃ vuccatī’’ti <a name="M0.0551"></a> iminā vitthārena bhājiyati etāyāti <span class="bld">vibhattī</span>ti dasseti. <span class="bld">Vītikkamo</span>ti kāyavācāvītikkamo. So hi na saṃvarati kāyavācaṃ na pidahatīti <span class="bld">asaṃvaro</span>ti vuccati. <span class="bld">Yesaṃ vattatī</span>ti ettha vattatikiriyāya kattāraṃ dassento āha ‘‘vinayapiṭakañca aṭṭhakathā cā’’ti. <span class="bld">Paguṇā</span>ti vācuggatā. <span class="bld">Te</span>ti te puggalā, dhārentīti sambandho. <span class="bld">Hī</span>ti saccaṃ, yasmā vā. <span class="bld">Etassā</span>ti paṭhamapārājikassa. <span class="bld">Kenābhata</span>nti ettha bharadhātuyā dhāraṇaposanatthesu (pāṇinī 108 dhātupāṭhe) dhāraṇatthaṃ dassento āha ‘‘kena ānīta’’nti<a name="V2.0185"></a>. ‘‘Paramparāya ānīta’’nti iminā <span class="bld">paramparābhata</span>nti padassa tatiyāsamāsaṃ dasseti. Athavā ‘‘kenābhata’’nti pucchāya anurūpaṃ yakāralopavasena vākyanti dasseti.</p>



<p class="bodytext"><a name="para3"></a><span class="paranum">3</span>. <span class="bld">Upāli dāsako cevā</span>tiādikā gāthāyo kimatthaṃ kehi ṭhapitāti āha ‘‘idānī’’tiādi. <span class="bld">Ta</span>nti paraṃ paraṃ. <span class="bld">Tatthā</span>ti tāsu gāthāsu. <span class="bld">Ya</span>nti vacanaṃ. <span class="bld">Iminā nayenā</span>ti paṭhamapārājikassa pucchāvisajjane vuttena iminā nayena.</p>



<p class="centered">Iti mahāvibhaṅge paññattivāravaṇṇanāya yojanā samattā.</p>



<p class="subhead">Katāpattivārādivaṇṇanā</p>



<p class="bodytext"><a name="para157"></a><span class="paranum">157</span>. <span class="bld">Ito</span>ti paññattivārato, paraṃ vuttā satta vārā uttānatthā evāti yojanā. <span class="bld">Katāpattivāro</span>ti ‘‘katāpattī’’ti padena lakkhito vāro. Eseva nayo sesesupi. <span class="bld">Tadanantaro</span>ti tesaṃ sattannaṃ vārānaṃ anantare vutto. <span class="bld">Samuccayavāro</span>ti saṃ ekato āpattivipattiādayo uciyanti sampiṇḍiyanti etthāti samuccayo, soyeva vāro samuccayavāro.</p>



<p class="bodytext"><a name="para188"></a><span class="paranum">188</span>. <span class="bld">Tato</span>ti tehi aṭṭhahi vārehi, paraṃ vuttāti sambandho. Paccayavasena vutto eko paññattivāroti yojanā. <span class="bld">Paccayavasenā</span>ti paccayasaddassa vasena. <span class="bld">Tassā</span>ti paccayassa. <span class="bld">Tepī</span>ti aṭṭha <a name="M0.0552"></a> vārāpi. <span class="bld">Itī</span>tiādi nigamanaṃ. <span class="bld">Tato</span>ti mahāvibhaṅgato, paraṃ āgatāti sambandho. Evaṃ ime dvattiṃsa vārāti yojanā. <span class="bld">Hī</span>ti saccaṃ, yasmā vā. <span class="bld">Etthā</span>ti dvattiṃsavāresu.</p>



<p class="subhead">Samuṭṭhānasīsavaṇṇanā</p>



<p class="bodytext"><a name="para257"></a><span class="paranum">257</span>. <span class="bld">Tadanantarāyā</span>ti tesaṃ dvattiṃsavārānaṃ anantaraṃ vuttāya samuṭṭhānakathāya evamattho veditabboti yojanā. <span class="bld">Anattā iti nicchitā</span>ti anattātveva vinicchitā. Iminā <span class="bld">anattā iti nicchayā</span>ti ettha cidhātuyā vinicchayatthaṃ dasseti. ‘‘Aniccākārādīhī’’ti iminā <span class="bld">sabhāgadhammāna</span>nti ettha aniccākārādīhi samāno bhāgo etesanti <span class="bld">sabhāgā,</span> teyeva dhammā <span class="bld">sabhāgadhammā</span>ti vacanatthaṃ dasseti. <span class="bld">Nāmamattampī</span>ti aniccādināmamattampi. <span class="bld">Pi</span>saddena pageva nāmiko aniccādisabhāvoti dasseti. <span class="bld">Na paññāyatī</span>ti na khāyati. Iminā <span class="bld">na nāyatī</span>ti ettha ñādhātuyā khāyanatthaṃ dasseti. <span class="bld">Dukkhahāni</span>nti ettha dukkhaṃ jahātīti <span class="bld">dukkhahānī</span>ti dassento <a name="V2.0186"></a> āha ‘‘dukkhaghātana’’nti. Dukkhaṃ hanatīti <span class="bld">dukkhaghātano,</span> saddhammo, taṃ. <span class="bld">‘‘Khandhakā yā ca mātikā’’</span>ti vattabbe sukhuccāraṇatthāya rassavasena pāṭho atthīti āha ‘‘khandhakā ya ca mātikā’’ti. <span class="bld">Samuṭṭhānaṃ niyatokata</span>nti (saṃ. ni. 1.216) ettha ‘‘samuṭṭhānaṃ niyatakata’’nti vattabbe ‘‘parosahassa’’ntiādīsu viya okārāgamavasena ‘‘samuṭṭhānaniyatokata’’nti vuttanti āha ‘‘samuṭṭhānaṃ niyatakata’’nti. <span class="bld">Etenā</span>ti ‘‘samuṭṭhānaṃ niyatokata’’nti pāṭhena. <span class="bld">Paccetabbo</span>ti pati etabbo, paṭimukhaṃ ñātabboti attho. <span class="bld">Aññehī</span>ti tīhi sikkhāpadehi aññehi sikkhāpadehi.</p>



<p class="bodytext"><span class="bld">Tatthā</span>ti sambhedanidānavacanesu. Sambhedavacanena paccetabbanti sambandho. <span class="bld">Hī</span>ti saccaṃ. Tāni tīṇi sikkhāpadāni ṭhapetvāti sambandho. <span class="bld">Paññattidesasaṅkhāta</span>nti paññattiṭṭhānabhūtadesasaṅkhātaṃ. ‘‘Imāni tīṇī’’ti iminā ‘‘dissantī’’ti kiriyāya kattāraṃ dasseti. ‘‘Paññāyantī’’ti iminā disadhātuyā khāyanatthaṃ dasseti. <span class="bld">Tatthā</span>ti samuṭṭhānaniyamasambhedanidānasaṅkhātesu <a name="M0.0553"></a> tīsu, niddhāraṇe bhummaṃ. <span class="bld">Itaraṃ panā</span>ti samuṭṭhānaniyamasambhedehi aññaṃ pana.</p>



<p class="bodytext"><span class="bld">Āḷavī</span>ti āḷaviyaṃ. Sakkesu bhaggesu cāti ettha janapadanāmattā bahuvacanavasena vuttaṃ.</p>



<p class="bodytext">Dvīsu vibhaṅgesu paññattaṃ yaṃ sikkhāpadaṃ uddisantīti yojanā. ‘‘Vibhaṅgesū’’ti iminā <span class="bld">vibhaṅge</span>ti ettha sukāralopoti dasseti. <span class="bld">Tassā</span>ti sikkhāpadassa. <span class="bld">Yathāñāya</span>nti yuttiyā anurūpaṃ. <span class="bld">Ta</span>nti samuṭṭhānaṃ. <span class="bld">Me suṇāthā</span>ti mama santikā suṇātha. <span class="bld">Itī</span>ti ayamattho.</p>



<p class="bodytext"><span class="bld">Kathina</span>nti paṭhamakathinasamuṭṭhānaṃ. <span class="bld">Ananuññātāya saddhi</span>nti ananuññātasamuṭṭhānena saddhiṃ. <span class="bld">Sadisā idha dissare</span>ti ettha <span class="bld">idha</span>saddo atthapakaraṇavasena ubhatovibhaṅgavisayoti āha ‘‘idha ubhatovibhaṅge’’ti. ‘‘Sadisānī’’ti iminā <span class="bld">sadisā</span>ti ettha nikārassākārādeso dassito. ‘‘Dissantī’’ti iminā <span class="bld">dissare</span>ti ettha antisaddassa rekāro (niruttidīpaniyaṃ 570 sute) dassito.</p>



<p class="title">Samuṭṭhānasīso</p>



<p class="subhead">Paṭhamapārājikasamuṭṭhānavaṇṇanā</p>



<p class="bodytext"><a name="para258"></a><span class="paranum">258</span>. Kimatthaṃ <a name="V2.0187"></a> ‘‘methunaṃ sukkasaṃsaggo’’tiādivacanaṃ vuttanti āha ‘‘idānī’’tiādi. Tattha <span class="bld">tatthā</span>ti ‘‘methunaṃ sukkasaṃsaggo’’tiādivacane. <span class="bld">Samuṭṭhānasīsa</span>nti samuṭṭhānānaṃ, samuṭṭhānesu vā sīsaṃ. <span class="bld">Sesānī</span>ti paṭhamapārājikato sesāni pañcasattati sikkhāpadāni. <span class="bld">Tenā</span>ti paṭhamapārājikena. ‘‘Sukkasaṃsaggo’’tiādivacanaṃ saṃvaṇṇento āha ‘‘tatthā’’tiādi. Tattha <span class="bld">tatthā</span>ti ‘‘sukkasaṃsaggo’’tiādivacane.</p>



<p class="bodytext"><span class="bld">Khuddakavaṇṇanāvasāne</span>ti khuddakaṭṭhakathāya avasāne.</p>



<p class="bodytext"><span class="bld">Liṅgavipariyāyo</span>ti liṅgavipallāso. <span class="bld">Kāyamānasikā katā</span>ti ettha kāyamānasesu pavattā kāyamānasikāti vutte samuṭṭhānāti āha ‘‘kāyacittasamuṭṭhānā katā’’ti.</p>



<p class="subhead">Dutiyapārājikasamuṭṭhānavaṇṇanā</p>



<p class="bodytext"><a name="para259"></a><span class="paranum">259</span>. Idaṃ <a name="M0.0554"></a> samuṭṭhānaṃ ekaṃ samuṭṭhānasīsanti sambandho. ‘‘Adinnādāna’’nti iminā <span class="bld">adinna</span>nti ettha samudāyanāme ekadesavohāroti dasseti. <span class="bld">Sesānī</span>ti dutiyapārājikato sesāni ekūnasattati sikkhāpadāni. <span class="bld">Tenā</span>ti dutiyapārājikena. <span class="bld">Tatthā</span>ti ‘‘viggahuttarī’’tiādivacane. <span class="bld">Viggahuttarī</span>tiādipadānaṃ byañjane ādaramakatvā atthameva dassetuṃ vuttaṃ ‘‘manussaviggahauttarimanussadhammasikkhāpadānī’’ti. <span class="bld">Aniyatā dutiyikā</span>ti āpattiṃ apekkhitvā pāḷiyaṃ itthiliṅgavasena vuttaṃ, aṭṭhakathāyaṃ pana sikkhāpadaṃ apekkhitvā napuṃsakaliṅgavasena dutiyanti vuttaṃ.</p>



<p class="bodytext"><span class="bld">Samuṭṭhānā tikā katā</span>ti ettha ‘‘tikasamuṭṭhānā’’ti vattabbe padavipariyāyavasena kakārassa dīghavasena samuṭṭhānā tikāti vuttanti dassento āha ‘‘tikasamuṭṭhānā katā’’ti.</p>



<p class="subhead">Sañcarittasamuṭṭhānavaṇṇanā</p>



<p class="bodytext"><a name="para260"></a><span class="paranum">260</span>. ‘‘Sañcarī’’ti <a name="V2.0188"></a> idaṃ tāva sañcarittaṃ nāma ekasamuṭṭhānasīsaṃ, sesāni tena sadisāni.</p>



<p class="bodytext">Vibhaṅge āgatena ‘‘riñcantī’’ti (pārā. 576) padena eḷakalomadhovāpanasikkhāpadaṃ upalakkhitvā vuttanti āha ‘‘vibhaṅge riñcanti uddesanti āgata’’nti.</p>



<p class="bodytext">‘‘Yāva dvārakosā aggaḷaṭṭhapanāya’’ iti (pāci. 135-136) ca ‘‘aññātikāya bhikkhuniyā cīvaraṃ dadeyya’’iti (pāci. 169) ca ‘‘cīvaraṃ sibbeyya’’iti (pāci. 176-177) ca vuttasikkhāpadattayanti yojanā.</p>



<p class="bodytext">‘‘Samaṇacīvarena cā’’ti evaṃ vacanaṃ vuttanti sambandho. ‘‘Samaṇacīvaraṃ dadeyyā’’ti idaṃ (pāci. 917) vacanaṃ sandhāyāti sambandho.</p>



<p class="subhead">Samanubhāsanāsamuṭṭhānavaṇṇanā</p>



<p class="bodytext"><a name="para261"></a><span class="paranum">261</span>. <span class="bld">Bheda</span>nti <a name="M0.0555"></a> idaṃ samanubhāsanaṃ nāma ekaṃ samuṭṭhānasīsaṃ, sesāni tena sadisāni.</p>



<p class="subhead">Kathinasamuṭṭhānavaṇṇanā</p>



<p class="bodytext"><a name="para262"></a><span class="paranum">262</span>. <span class="bld">Ubbhata</span>nti idaṃ kathinasamuṭṭhānaṃ nāma ekaṃ samuṭṭhānasīsaṃ, sesāni tena sadisāni.</p>



<p class="bodytext"><span class="bld">Āvasathena saddhi</span>nti āvasathasaddena saddhiṃ.</p>



<p class="subhead">Eḷakalomasamuṭṭhānavaṇṇanā</p>



<p class="bodytext"><a name="para263"></a><span class="paranum">263</span>. <span class="bld">‘‘Eḷakalomā’’</span>ti idaṃ eḷakalomasamuṭṭhānaṃ nāma ekaṃ samuṭṭhānasīsaṃ. <span class="bld">Ito</span>ti yathāvuttato. <span class="bld">Pāḷi</span>nti mātikāpāḷiṃ. <span class="bld">Virajjhitvā</span>ti pubbāparato virādhetvā. <span class="bld">Yathā</span>ti yenākārena<a name="V2.0189"></a>. <span class="bld">Pana</span>saddo anuggahattho. Kiñcāpi likhanti, pana tathāpīti yojanā. <span class="bld">Eva</span>nti tathākārena. <span class="bld">Atthānukkamo</span>ti atthassa anukkamo.</p>



<p class="bodytext">‘‘Abhikkhukāvā sena cā’’ti etaṃ vacanaṃ vuttanti sambandho. ‘‘Abhikkhuke āvāse vassaṃ vaseyyā’’ti (pāci. 1047) idaṃ vacanaṃ sandhāyāti sambandho. <span class="bld">‘‘Bhikkhunī’’</span>tiādinā vuttānīti sambandho. Ādisaddena ‘‘sikkhamānā ca sāmaṇerī gihiniyā’’ti pāṭhaṃ saṅgaṇhāti.</p>



<p class="subhead">Padasodhammasamuṭṭhānavaṇṇanā</p>



<p class="bodytext"><a name="para264"></a><span class="paranum">264</span>. <span class="bld">Pada</span>nti idaṃ padasodhammasamuṭṭhānaṃ nāma ekaṃ samuṭṭhānasīsaṃ, sesāni tena sadisāni. ‘‘Tathā atthaṅgatena cā’’ti etaṃ vacanaṃ vuttanti sambandho. ‘‘Atthaṅgate sūriye ovadeyyā’’ti (pāci. 154-155) idaṃ vacanaṃ sandhāyāti sambandho. Anokāso ca…pe… sandhāya vuttanti (pāci. 1219-1221) etthāpi eseva nayo.</p>



<p class="subhead">Addhānasamuṭṭhānavaṇṇanā</p>



<p class="bodytext"><a name="para265"></a><span class="paranum">265</span>. <span class="bld">Addhāna</span>nti <a name="M0.0556"></a> idaṃ addhānasamuṭṭhānaṃ nāma ekaṃ samuṭṭhānasīsaṃ, sesāni tena sadisāni.</p>



<p class="subhead">Theyyasatthasamuṭṭhānavaṇṇanā</p>



<p class="bodytext"><a name="para266"></a><span class="paranum">266</span>. <span class="bld">Theyyasattha</span>nti idaṃ theyyasatthasamuṭṭhānaṃ nāma ekaṃ samuṭṭhānasīsaṃ, sesāni tena sadisāni. <span class="bld">‘‘Byūhena sattamā’’</span>ti idaṃ vacanaṃ vuttanti yojanā. <span class="bld">Tadanantaramevā</span>ti tassa sikkhāpadassa anantarameva, ‘‘āgata’’iti sambandho.</p>



<p class="subhead">Dhammadesanāsamuṭṭhānavaṇṇanā</p>



<p class="bodytext"><a name="para267"></a><span class="paranum">267</span>. Dhammadesanāsamuṭṭhāne samuṭṭhānasīsaṃ natthi, sabbāni ekadasa sikkhāpadāni sampiṇḍetvā dhammadesanāsamuṭṭhānānīti vuttāni. <span class="bld">Eva</span>ntiādi nigamanaṃ. <span class="bld">Tesa</span>nti tesaṃ sikkhāpadānaṃ<a name="V2.0190"></a>. <span class="bld">Sambhinnasamuṭṭhāna</span>nti saṃsaggasamuṭṭhānaṃ. <span class="bld">Tividha</span>nti bhūtārocanacorivuṭṭhāpanaananuññātasamuṭṭhānavasena tippakāraṃ. <span class="bld">Ta</span>nti niyatasamuṭṭhānaṃ, hotīti sambandho. Puna <span class="bld">ta</span>nti niyatasamuṭṭhānaṃ, dassetunti sambandho. Puna <span class="bld">ta</span>nti vacanaṃ. <span class="bld">Nettidhammānulomika</span>nti ettha kāyavācaṃ neti vinetīti <span class="bld">netti,</span> kāyavācaṃ neti vineti ettha, etāyāti vā <span class="bld">netti. Dhammo</span>ti pāḷi. Sā hi yasmā atthaṃ dhāreti, tasmā dhammoti vuccati. Nettiyeva dhammo <span class="bld">nettidhammo,</span> tassa anulomikaṃ nettidhammānulomikaṃ. Tena vuttaṃ ‘‘vinayapāḷidhammassa anuloma’’nti.</p>



<p class="centered">Iti samuṭṭhānasīsavaṇṇanāya yojanā samattā.</p>



<p class="title">Antarapeyyāla katipucchāvāravaṇṇanā</p>



<p class="bodytext"><a name="para271"></a><span class="paranum">271</span>. Idāni vuttoti sambandho. ‘‘Idānī’’ti padena sambandhattā <span class="bld">vutto</span>ti ettha <span class="bld">ta</span>paccayo paccuppannakālikoti daṭṭhabbo.</p>



<p class="bodytext"><span class="bld">Tatthā</span>ti <a name="M0.0557"></a> mātikāyaṃ, pucchāsu vā. <span class="bld">Āgatāpattipucchā</span>ti āgatāpattiyā pucchā. <span class="bld">Hī</span>ti visesajotako, hi visesaṃ vakkhāmīti attho. <span class="bld">Etthā</span>ti ‘‘kati āpattikkhandhā’’ti dutiyapade. ‘‘Rāsivasenā’’ti iminā <span class="bld">khandha</span>saddassa rāsatthaṃ dasseti. <span class="bld">Vinītavatthūnī</span>ti ettha vinītasaddo vinayapariyāyoti āha ‘‘vinayapucchā’’ti. Nanu vinītavinayasaddānaṃ saddato nānattā atthatopi nānaṃ, kasmā pana ‘‘vinayapucchā’’ti vuttanti āha ‘‘vinītaṃ…pe… eka’’nti. <span class="bld">Ida</span>nti padattayaṃ. <span class="bld">Atthato eka</span>nti atthatoyeva ekaṃ, na saddato. <span class="bld">Vinītavatthūnī</span>ti āpattivinayakāraṇattā vinītavatthūni. <span class="bld">Yesū</span>ti agāravesu. <span class="bld">Satī</span>ti santesu. Ettha ca yesu sati āpattiyo na honti, asati hontīti vākyampi avuttasiddhinayena gahetabbaṃ. <span class="bld">Yesū</span>ti gāravesu. <span class="bld">Te</span>ti agāravagārave. Yasmā pana natthīti sambandho. <span class="bld">Vipattibhāvapucchā</span>ti vipattibhāvassa pucchā. Pucchiyati imāyāti <span class="bld">pucchā. Vivādamūlāni anuvādamūlānī</span>ti imā pucchāyo mūlapucchāti sambandho. Potthakesu ‘‘imānī’’ti nikārena saha pāṭho atthi, so apāṭhoyeva. <span class="bld">Mūlapucchā</span>ti pucchiyanti imāhīti pucchā, mūlānaṃ pucchā mūlapucchā. ‘‘Adhikaraṇa’’ntiādīsu <a name="V2.0191"></a> ‘‘vuttaṃ’’ iti sambandho. <span class="bld">Tesaṃyevā</span>ti adhikaraṇānaṃyeva. Ayamettha mātikā.</p>



<p class="bodytext">Niddese <span class="bld">mātikāyā</span>ti pātimokkhe. <span class="bld">Vibhaṅge</span>ti padabhājaniyaṃ, āgatavasena vuttāti yojanā. Ayamettha niddeso.</p>



<p class="bodytext">Paṭiniddese <span class="bld">āratī</span>tiādipadānaṃ vacanatthaṃ dassento āha <span class="bld">‘‘ārakā’’</span>tiādi. Tattha ‘‘ārakā’’ti iminā <span class="bld">āratī</span>ti ettha āupasaggassa atthaṃ dasseti. <span class="bld">Etehī</span>ti āpattikkhandhehi, ārakāti sambandho. ‘‘Ramatī’’ti iminā tipaccayo katvatthe hotīti dasseti. <span class="bld">Ratī</span>ti ramanaṃ. Iminā tipaccayo bhāvatthepi hotīti dasseti. <span class="bld">Vinā</span>ti etehi āpattikkhandhehi vinā. Iminā <span class="bld">viratī</span>ti ettha vityūpasaggassa atthaṃ dasseti. <span class="bld">Pacceka</span>nti pati ekaṃ, <span class="bld">paṭi</span>saddo vicchatthajotako, visuṃ visunti attho. Iminā <span class="bld">paṭiviratī</span>ti ettha paṭityūpasaggassa atthaṃ dasseti. Virati paṭiviratīti etthāpi tipaccayo bhāvatthepi veditabbo<a name="M0.0558"></a>. <span class="bld">Vera</span>nti anatthakarattā viramitabbanti viraṃ, tadeva veraṃ, rāgādiakusaladhammā. Te hi verahetuttā veranti vuccanti. <span class="bld">Etāyā</span>ti viratiyā. Iminā <span class="bld">akiriyā</span>ti ettha ririyapaccayo karaṇatthe hotīti dasseti. Yaṃ āpattikkhandhakaraṇanti yojanā. <span class="bld">Tassā</span>ti āpattikkhandhakaraṇassa. <span class="bld">Paṭipakkhato</span>ti viruddhabhāvato. Iminā <span class="bld">akaraṇa</span>nti ettha akāro viruddhatthoti dasseti. <span class="bld">Āpattikkhandhaajjhāpattiyā</span>ti āpattikkhandhānaṃ atikkamitvā āpajjanassa. ‘‘Velanato’’ti iminā velatīti <span class="bld">velā,</span> velanaṃ vā velāti vacanatthe dasseti. <span class="bld">Niyyāna</span>nti maggaṃ. Maggo hi nibbānaṃ ārammaṇakaraṇavasena yāti gacchatīti <span class="bld">niyyāna</span>nti vuccati. ‘‘Bandhatī’’ti iminā sidhātuyā bandhanatthaṃ dasseti. ‘‘Nivāretī’’ti iminā bandhadhātuyā adhippāyatthaṃ. <span class="bld">Eta</span>nti ‘‘setū’’ti nāmaṃ. <span class="bld">Taṃ setu</span>nti āpattikkhandhasaṅkhātaṃ taṃ setuṃ. Ettha kesuci potthakesu ‘‘so setū’’ti ca ‘‘etāya paññattiyā’’ti ca pāṭho atthi, so apāṭhoyeva.</p>



<p class="bodytext"><span class="bld">Buddhe agāravādīsu</span> evaṃ vinicchayo veditabboti yojanā. <span class="bld">Yo</span>ti yo koci, na gacchatītiādīsu sambandho. <span class="bld">Dharamāne</span>ti tiṭṭhamāne, saṃvijjamāneti attho. <span class="bld">Upaṭṭhāna</span>nti upaṭṭhānaṭṭhānaṃ, upaṭṭhānatthaṃ vā. <span class="bld">Etassā</span>ti yassa kassaci gahaṭṭhassa vā pabbajitassa vā. <span class="bld">Dhammassavana</span>nti dhammassavanaṭṭhānaṃ, dhammassavanatthaṃ vā. <span class="bld">Dhammassavanagga</span>nti dhammassavanaṃ gaṇhanti etthāti dhammassavanaggo, dhammasavanamaṇḍapo. Atha vā dhammassavanaṃ gaṇhātīti dhammassavanaggo, dhammassavanaṭṭhāne <a name="V2.0192"></a> samāgamajano, taṃ dhammassavanaggaṃ. <span class="bld">Cittīkāra</span>nti apacāyanākāraṃ. Vikkhitto vā anādaro vā hutvā nisīdatīti yojanā. <span class="bld">Kāyapāgabbiya</span>nti bhusaṃ garati aññe pīḷeti anenāti <span class="bld">pagabbo,</span> atimāno, oṭṭhajo tatiyakkharo. Pagabbassa bhāvo pāgabbiyaṃ, kāyena pāgabbiyaṃ kāyapāgabbiyaṃ (vajira. ṭī. parivāra 271; sārattha. ṭī. parivāra 3.271; vi. vi. ṭī. parivāra 2.271 saṃ. ni. aṭṭha. 2.2.146; a. ni. aṭṭha. 3.6.82-84; su. ni. aṭṭha. 1.144), kāyānācāraṃ. <span class="bld">Tisso sikkhā</span>ti adhisīlasikkhādikā tisso sikkhā. Pamajjanaṃ <span class="bld">pamādo</span><a name="M0.0559"></a>, sativippavāsoti āha ‘‘pamāde ca sativippavāse’’ti. <span class="bld">Āmisapaṭisandhāra</span>nti āmisena attano, paresañca antarassa paṭisandahanaṃ āmisapaṭisandhāro, tathā dhammapaṭisandhāro.</p>



<p class="bodytext"><a name="para272"></a><span class="paranum">272</span>. <span class="bld">Sattharipi agāravo</span>tiādīnaṃ atthoti sambandho. ‘‘Anīcavuttī’’tiādinā <span class="bld">appatisso</span>ti padassa adhippāyatthaṃ dasseti, saddattho panevaṃ veditabbo, paṭimukhaṃ ādarena satthuvacanaṃ asuṇanto appatisso nāmāti. <span class="bld">Ajjhattaṃ vā</span>ti ettha niyakajjhattādīsu catūsu niyakajjhattabhāvañca sattamīvibhattiyā amādesabhāvañca dassento āha ‘‘attano santāne vā’’ti. ‘‘Attano pakkhe vā’’ti iminā attano cittasantāneti atthaṃ paṭikkhipati. <span class="bld">Tatra tumhe</span>ti ettha tasaddassa visayaṃ dassento āha ‘‘tasmiṃ ajjhattabahiddhābhede’’ti. <span class="bld">Saparasantāne</span>ti attaparasantāne. <span class="bld">Pahānāyā</span>ti ettha hādhātuyā karaṇañca āyasaddassa tadatthabhāvañca dassento āha ‘‘mettābhāvanādīhi nayehi pahānattha’’nti. <span class="bld">Mettābhāvanādīhī</span>tiādisaddena karuṇābhāvanādiṃ saṅgaṇhāti. <span class="bld">Ta</span>nti vivādamūlaṃ. ‘‘Appavattibhāvāyā’’ti iminā <span class="bld">anavassavāyā</span>ti ettha avapubba sudhātuyā pavattanatthaṃ dasseti.</p>



<p class="bodytext"><span class="bld">Sandiṭṭhiparāmāsī</span>ti ettha sassa attano idaṃ saṃ, saṃ diṭṭhiṃ parato āmasatīti sandiṭṭhiparāmāsīti dassento āha ‘‘sakameva diṭṭhiṃ parāmasatī’’ti. ‘‘Ya’’ntiādinā parāmasanākāraṃ dasseti. <span class="bld">Ādhānaggāhī</span>ti ettha ābhuso ṭhiyate ādhānanti vacanatthena <span class="bld">ādhāna</span>saddo daḷhapariyāyoti āha ‘‘daḷhaggāhī’’ti. Daḷhaṃ gaṇhātīti <span class="bld">daḷhaggāhī</span>.</p>



<p class="bodytext"><a name="para273"></a><span class="paranum">273</span>. Anuvādamūlaniddeso kiñcāpi samānoti yojanā. <span class="bld">Atha kho</span>ti tathā samānopi, ayamettha visesoti sambandho. Vivadantānaṃ puggalānanti yojanā. <span class="bld">Tathā vivadantā</span>ti tenākārena vivadantā, anuvadantīti sambandho. ‘‘Asukaṃ nāma vipattiṃ āpanno’’ti vuttamevatthaṃ āpattiyā sallakkhetvā dassento āha ‘‘pārājikaṃ āpannosī’’tiādi<a name="M0.0560"></a><a name="V2.0193"></a>. <span class="bld">Etthā</span>ti anuvādamūle. <span class="bld">Viseso</span>ti vivādamūlato viseso. Vivadantānaṃ kodhūpanāhādīni vivādamūlāni, anuvadantānaṃ anuvādamūlānīti vuttaṃ hoti.</p>



<p class="bodytext"><a name="para274"></a><span class="paranum">274</span>. <span class="bld">Mettaṃ kāyakammaṃ nāmā</span>ti ettha mettā etassatthīti mettaṃ, kāyakammaṃ, mettacittasahagataṃ kāyakammanti vuttaṃ hoti. Tena vuttaṃ ‘‘mettacittena kataṃ kāyakamma’’nti. Sammukhaparammukhānaṃ vitthāraṃ dassento āha ‘‘tatthā’’tiādi. Tattha <span class="bld">tatthā</span>ti tesu sammukhaparammukhesu. <span class="bld">Kāyakammaṃ nāmā</span>ti mettaṃ kāyakammaṃ nāma. Therānaṃ dānaiti sambandho. <span class="bld">Ubhayehipī</span>ti navakattherehipi. <span class="bld">Tesū</span>ti navakattheresu. <span class="bld">Avamañña</span>nti avamānaṃ. Attano dunnikkhittānaṃ paṭisāmanaṃ viya paṭisāmananti yojanā. ‘‘Mettākāyakammasaṅkhāto’’ti iminā <span class="bld">ayampi dhammo</span>ti ettha dhammasarūpaṃ dasseti. <span class="bld">Pi</span>saddo upari vakkhamāne dhamme apekkhati. ‘‘Saritabbo’’ti iminā <span class="bld">anīya</span>saddo kammavācakoti dasseti. <span class="bld">Satijanako</span>ti sabrahmacārīnaṃ satijanako. Tassa padassa adhippāyaṃ dassento āha ‘‘yo na’’ntiādi. Tattha <span class="bld">yo</span>ti puggalo. <span class="bld">Na</span>nti mettaṃ kāyakammaṃ. Taṃ puggalaṃ anussarantīti sambandho. <span class="bld">Yesa</span>nti sabrahmacārīnaṃ. <span class="bld">Te</span>ti sabrahmacārino. Pasannacittā hutvāti sambandho. ‘‘Piyaṃ karotī’’ti iminā <span class="bld">piyakaraṇo</span>ti padassa piyaṃ karotīti piyakaraṇoti vacanatthaṃ dasseti. Eseva nayo <span class="bld">garukaraṇo</span>ti etthāpi. ‘‘Saṅgahetabbabhāvāyā’’ti iminā <span class="bld">saṅgahāyā</span>ti padassa bhāvappadhānakammaniddesabhāvaṃ dasseti. Saṅgahetabboti <span class="bld">saṅgaho,</span> tadatthāya. <span class="bld">Tehī</span>ti sabrahmacārīhi. ‘‘Samaggabhāvāyā’’ti iminā samaggassa bhāvo <span class="bld">sāmaggī</span>ti vacanatthaṃ dasseti.</p>



<p class="bodytext"><span class="bld">Paggayha vacana</span>nti paggahetvā vacanaṃ. <span class="bld">Vihāre</span>ti ādhāre bhummaṃ, there asanteti yojanā. <span class="bld">Ta</span>nti theraṃ kadā āgamissati nukhoti yojanā. <span class="bld">Mamāyanavacana</span>nti mamāyanākārena pavattaṃ vacanaṃ. <span class="bld">Mettāsinehasiniddhānī</span>ti mettāsaṅkhātena sinehena sinehitāni. <span class="bld">Nayanānī</span>ti cakkhūni. ‘‘Appābādho’’ti iminā <span class="bld">arogo</span>ti padasseva atthaṃ <a name="M0.0561"></a> dasseti. Niccābādhena vā arogo, āgantukābādhena appābādho, ajjhattābādhena vā arogo, bahiddhābādhena appābādho, kāyābādhena vā arogo, cittābādhena appābādho. <span class="bld">Samannāharaṇa</span>nti punappunaṃ manasikaraṇaṃ.</p>



<p class="bodytext">Na puggalaṃ paṭivibhajitvā bhuñjatīti yojanā. Tadatthaṃ vitthārento āha <span class="bld">‘‘yo hī’’</span>tiādi. Tattha <span class="bld">yo</span>ti puggalo, bhuñjatīti sambandho. ‘‘Ettakaṃ…pe… bhuñjissāmī’’ti iminā āmisapaṭivibhattabhogibhāvaṃ dasseti. ‘‘Ettakaṃ vā asukassa ca…pe… bhuñjissāmī’’ti iminā puggalapaṭivibhattabhogibhāvaṃ dasseti. <span class="bld">Aya</span>nti puggalo. <span class="bld">Ābhata</span>nti gāmādito <a name="V2.0194"></a> ānītaṃ. <span class="bld">Adātumpī</span>ti pisaddena dātumpi vaṭṭatīti dasseti. Dānañhi nāma na kassaci vāritaṃ. <span class="bld">Sabbesa</span>nti dussīlasīlavantānaṃ. <span class="bld">Vutta</span>nti aṭṭhakathāyaṃ (dī. ni. aṭṭha. 2.141; ma. ni. aṭṭha. 2.492; a. ni. aṭṭha. 3.6.11) vuttaṃ. <span class="bld">Viceyyā</span>ti vicinitvā. <span class="bld">Dātumpī</span>ti pisaddena avicinitvā sāmaññato dātumpi vaṭṭatīti sampiṇḍeti. Nanu evaṃ sati puggalavibhāgo kato nāma hoti, kasmā viceyya dātuṃ vaṭṭatīti āha ‘‘na hī’’tiādi. <span class="bld">Hī</span>ti yasmā. <span class="bld">Ete</span>ti gilānādayo. Idaṃ padaṃ vicinitvāti pade kammaṃ, ‘‘dentenā’’ti pade sampadānaṃ. <span class="bld">Hī</span>ti saccaṃ. <span class="bld">Iti aya</span>nti iti manasikatvā ayaṃ sāraṇīyadhammapūrako.</p>



<p class="bodytext"><span class="bld">Akhaṇḍānī</span>tiādīsu paṭhamaṃ tāva khaṇḍachiddasabalakammāsāni dassetvā tesaṃ paṭipakkhavasena akhaṇḍādīni dassento āha ‘‘yassā’’tiādi. Tattha <span class="bld">yassā</span>ti bhikkhussa, sikkhāpadaṃ bhinnanti sambandho. <span class="bld">Sattasu āpattikkhandhesū</span>ti ādhāre bhummaṃ, sikkhāpadanti sambandho. Āpattiñhi paṭicca sikkhāpadassa paññattattā āpatti tassa visayo hoti. <span class="bld">Ādimhi vā ante vā</span>ti sikkhāpadānaṃ ādimhi vā ante vā. <span class="bld">Vā</span>saddo aniyamavikappattho. Sikkhāpade bhinne āpattisambhavato vuttaṃ ‘‘sikkhāpadaṃ bhinna’’nti. <span class="bld">Khaṇḍaṃ nāmā</span>ti chinnaṃ nāma. <span class="bld">Vemajjhe</span>ti sikkhāpadānaṃ vemajjhe. <span class="bld">Bhinna</span>nti sikkhāpadaṃ bhinnaṃ. <span class="bld">Chiddaṃ nāmā</span>ti vivaraṃ nāma. Dve tīṇi sikkhāpadānīti sambandho. <span class="bld">Sabalaṃ nāmā</span>ti citraṃ nāma. <span class="bld">Bhinnānī</span>ti sikkhāpadāni bhinnāni. <span class="bld">Kammāsaṃ nāmā</span>ti vicitraṃ nāma. Ettha <a name="M0.0562"></a> ca ekasmiṃ ṭhāne ekena visabhāgavaṇṇena citraṃ sabalaṃ nāma, nānāṭhāne nānāvaṇṇena vicitraṃ kammāsaṃ nāmāti ayametesaṃ viseso. Khaṇḍādīnaṃ viparivattanavasena akhaṇḍādīni dassento āha ‘‘yassa panā’’tiādi. <span class="bld">Abhinnānisīlānī</span>ti abhinnāni sikkhāpadasīlāni. <span class="bld">Tāni panā</span>ti sīlāni pana. <span class="bld">‘‘Etānī’’</span>ti padaṃ padālaṅkāramattaṃ. <span class="bld">Bhujissabhāvakaraṇato</span>ti taṇhādāsabyato mocetvā bhujissakaraṇabhāvato. Iminā ‘‘bhujissabhāvakaraṇānī’’ti vattabbe uttarapadalopavasena evaṃ vuttanti dasseti. Bhujissānīti vuccantīti sambandho. <span class="bld">Viññūhī</span>ti buddhādīhi sappurisehi. <span class="bld">Upacārasamādhiṃ appanāsamādhiṃ vā</span>ti ettha <span class="bld">vā</span>saddo samuccayattho. Upacārasamādhiñca appanāsamādhiṃ cāti hi attho. ‘‘Saṃvattayantī’’ti iminā <span class="bld">samādhisaṃvattanikā</span>nīti ettha anīyasaddo bahulaṃ kattuvācakoti dasseti. <span class="bld">Sīlasāmaññagato</span>ti ettha samānassa bhāvo sāmaññaṃ, taṃ gatoti sāmaññagato, sīlena sāmaññagato sīlasāmaññagato, hutvā viharatīti yojanā. Tena vuttaṃ ‘‘samānabhāvūpagatasīlo viharatī’’ti.</p>



<p class="bodytext"><span class="bld">Yāyaṃ</span> <a name="V2.0195"></a> <span class="bld">diṭṭhī</span>ti ettha ‘‘diṭṭhī’’ti sāmaññagatassāpi saddassa ‘‘ariyā’’ti saddantarasannidhānena visesavisayattā sammādiṭṭhīti āha ‘‘maggasampayuttā sammādiṭṭhī’’ti. ‘‘Maggasampayuttā’’ti iminā lokiyasammādiṭṭhiṃ paṭikkhipati. <span class="bld">Niddosā</span>ti visuddhattā, uttamattā vā niddosā. Iminā <span class="bld">ariya</span>saddo niddosatthavācako anipphannapāṭipadikoti dasseti. <span class="bld">Niyyātī</span>ti nibbānaṃ yāti. Iminā anīyasaddo bahulaṃ kattuvācakoti dasseti. Yo tathākārī hoti, takkarassāti yojanā. <span class="bld">Tathākārī</span>ti tāya maggasampayuttāya sammādiṭṭhiyā kārī hoti. Iminā tāya sammādiṭṭhiyā karotīti <span class="bld">takkaro</span>ti vacanatthaṃ dasseti. <span class="bld">Dukkhakkhayāyā</span>ti ettha khīyanaṃ khayo, dukkhassa khayo dukkhakkhayo, tadatthāyāti dassento āha ‘‘sabbadukkhassa khayattha’’nti. <span class="bld">Sesa</span>nti vuttavacanato sesaṃ vacanaṃ.</p>



<p class="centered">Iti katipucchāvāravaṇṇanāya yojanā samattā.</p>



<p class="title">Khandhakapucchāvāro</p>



<p class="subhead">Pucchāvissajjanāvaṇṇanā</p>



<p class="bodytext"><a name="para320"></a><span class="paranum">320</span>. <span class="bld">Upasampadakkhandhaka</span>nti <a name="M0.0563"></a> mahākhandhakaṃ. ‘‘Nidānena ca niddesena ca saddhi’’nti iminā saha nidānenāti <span class="bld">sanidānaṃ,</span> saha niddesenāti <span class="bld">saniddesa</span>nti vacanatthaṃ dasseti. Ettha <span class="bld">nidānenā</span>ti sikkhāpadapaññattidesasaṅkhātena nidānena. <span class="bld">Niddesenā</span>ti puggalādiniddesena. <span class="bld">Tatthā</span>ti upasampadakkhandhake. <span class="bld">Samukkaṭṭhapadāna</span>nti ettha samukkaṭṭhasaddo uttamapariyāyoti āha ‘‘uttamānī’’ti. <span class="bld">Padānī</span>ti ‘‘na bhikkhave ūnavīsativasso puggalo upasampādetabbo’’ti (pāci. 402-403; mahāva. 124) ādinā nayena vuttāni padāni. Imehi padehi ‘‘samukkaṭṭhāni padāni <span class="bld">samukkaṭṭhapadānī’’</span>ti vacanatthaṃ dasseti. <span class="bld">Itī</span>ti ayamattho. Kasmā panettha ‘‘samukkaṭṭhapadānaṃ kati āpattiyo’’ti padānameva sāmivasena niddeso kato, nanu āpattiyo nāma puggalānaññeva hontīti āha <span class="bld">‘‘yena yena hī’’</span>tiādi. <span class="bld">Hī</span>ti yasmā. Yena yena padena paññattāti sambandho. <span class="bld">Sā sā</span>ti āpatti. <span class="bld">Dve āpattiyo</span>ti ettha dvinnaṃ āpattīnaṃ sarūpaṃ dassento āha ‘‘pācittiyaṃ, dukkaṭa’’nti.</p>



<p class="bodytext"><span class="bld">Nassantete</span>ti <a name="V2.0196"></a> nassantu ete. <span class="bld">Vinassantete</span>ti vinassantu ete bhikkhūti attho. <span class="bld">Tehī</span>ti bhikkhūhi. <span class="bld">Vadato</span>ti vadantānaṃ. Sesesu uposathakaraṇesūti sambandho. ‘‘Dukkaṭāpattiyevā’’ti iminā <span class="bld">ekā āpattī</span>ti ettha atthapakaraṇādivasena dukkaṭāpattiyevāti dasseti.</p>



<p class="bodytext"><span class="bld">Pavāraṇakkhandhakepī</span>ti <span class="bld">pi</span>saddo uposathakkhandhakaṃ apekkhati.</p>



<p class="bodytext"><span class="bld">Cammasaṃyuttepī</span>ti cammena saṃyuttaṃ katvā desite khandhakepi, cammakkhandhakepīti attho. <span class="bld">Pi</span>saddo pavāraṇakkhandhakaṃ apekkhati. <span class="bld">Bhesajjakkhandhakepī</span>ti <span class="bld">pi</span>saddo cammakkhandhakaṃ apekkhati. <span class="bld">Samantā</span>ti aṅgajātassa samantato.</p>



<p class="bodytext"><span class="bld">Tatthā</span>ti <a name="M0.0564"></a> kathinakkhandhake. <span class="bld">Cīvarasaṃyutte</span>ti cīvarakkhandhake.</p>



<p class="bodytext"><span class="bld">Campeyyake</span>ti campeyyakkhandhake. <span class="bld">Samuccayakkhandhakesupī</span>ti pisaddo campeyyakkhandhakaṃ apekkhati.</p>



<p class="bodytext">Samathakkhandhake imā dve āpattiyo hontīti yojanā. Eseva nayo sesesupi. <span class="bld">Khuddakavatthuke</span>ti khuddakavatthukkhandhake. <span class="bld">Garubhaṇḍavissajjane</span>ti garubhaṇḍassa vissajjane.</p>



<p class="bodytext"><span class="bld">Saṅghabhede</span>ti saṅghabhedakkhandhake. ‘‘Samācāraṃ pucchissanti vutte vattakkhandhake’’ti iminā <span class="bld">samācāra</span>saddena vattakkhandhakaṃ gahetabbanti dasseti. <span class="bld">Sā</span>ti dukkaṭāpatti. ‘‘Tathā’’ti padena ‘‘ekā dukkaṭāpattiyevā’’ti padaṃ atidisati. ‘‘Pātimokkhaṭṭhapane’’ti iminā pāḷiyaṃ <span class="bld">ṭhapanaṃ pucchissa</span>nti ettha ‘‘pātimokkha’’ntiādipadassa lopaṃ dasseti. <span class="bld">Pañcasatikasattasatikesū</span>ti pañcasatikakkhandhakasattasatikakkhandhakesu. <span class="bld">Āropito</span>ti ettha rupadhātuyā dvikammikattā, nyādigaṇattā ca ‘‘dhammo’’ti padhānakammameva vuttaṃ, na ‘‘saṅgaha’’nti apadhānakammaṃ. Tena vuttaṃ ‘‘dhammo saṅgaha’’nti. <span class="bld">Tatthā</span>ti pañcasatikasattasatikesu.</p>



<p class="centered">Iti khandhakapucchāvaṇṇanāya yojanā samattā.</p>



<p class="title">Ekuttarikanayo</p>



<p class="subhead">Ekuttarikanayo ekakavāravaṇṇanā</p>



<p class="bodytext"><a name="para321"></a><span class="paranum">321</span>. Evaṃ <a name="V2.0197"></a> khandhakapucchāya vaṇṇanaṃ katvā idāni ekuttarikanayassa taṃ karonto āha ‘‘āpatti…pe… naye’’ti. Tattha ekuttarikanaye evaṃ vinicchayo veditabboti yojanā. ‘‘Cha āpattisamuṭṭhānānī’’ti iminā samuṭṭhānāni āpattiṃ karontīti atthena <span class="bld">āpattikarā</span> nāmāti dasseti. <span class="bld">Etesa</span>nti channaṃ āpattisamuṭṭhānānaṃ. <span class="bld">Hī</span>ti yasmā, āpajjatīti <a name="M0.0565"></a> sambandho. <span class="bld">Sikkhāpade cā</span>ti mātikāsikkhāpade ca. <span class="bld">Lahukā āpattī</span>ti ettha appasāvajjattā na lahukā nāma hoti, lahukena pana vinayakammenāti āha ‘‘lahukena vinayakammena visujjhanato’’ti. <span class="bld">Pañcavidhā</span>ti thullaccayādivasena pañcapakārā. <span class="bld">Kenacī</span>ti lahukena vā garukena vā kenaci ākārena. Saṃvijjati gihibhāvato avaseso samaṇabhāvo etissāti <span class="bld">sāvasesā,</span> paṭipakkhavasena <span class="bld">anavasesā. Dve āpattikkhandhā</span>ti pārājikasaṅghādisesavasena dve āpattikkhandhā.</p>



<p class="bodytext">‘‘Karontī’’ti iminā <span class="bld">antarāyikā</span>ti ettha ṇikapaccayassa atthaṃ dasseti. Antarāyikā āpattiyo sabbathā antarāyikā hontīti āha ‘‘antarāyikaṃ āpannassāpī’’tiādi. Desetvā suddhipattassāti sambandho. <span class="bld">Lokavajjā</span>ti lokehi vajjetabbā. <span class="bld">Paṇṇattivajjā</span>ti bhagavato paṇṇattiyā vajjetabbā. <span class="bld">Ya</span>nti yaṃ āpattiṃ āpajjatīti sambandho. <span class="bld">Karonto</span>ti kiriyamānato. Ettha hi mānasaddassa antādeso. Iminā karaṇaṃ <span class="bld">kiriya</span>nti bhāvatthaṃ dasseti. <span class="bld">Āpajjatī</span>ti puggalo āpajjati. Sā āpatti kiriyato samuṭṭhitā nāmāti yojanā. Kā āpatti viyāti āha ‘‘pārājikāpatti viyā’’ti. Eseva nayo anantaravākyesupi.</p>



<p class="bodytext"><span class="bld">Pubbāpattī</span>ti ettha pubbasaddo paṭhamatthoti āha ‘‘paṭhamaṃ āpannāpattī’’ti. ‘‘Āpannā’’ti padena majjhelopaṃ dasseti. <span class="bld">Pacchā āpannāpattī</span>ti vattabhedadukkaṭāpatti. <span class="bld">Mūlavisuddhiyā</span>ti mūle kāyaci āpattiyā amissattā visuddhiyā āpattiyā. Kurundiyaṃ vuttanti sambandho. <span class="bld">Idampī</span>ti <a name="V2.0198"></a> kurundiyaṃ vuttavacanampi. <span class="bld">Pi</span>saddena purimaṃ mahāaṭṭhakathāvacanaṃ apekkhati. <span class="bld">Ekena pariyāyenā</span>ti ekena kāraṇena.</p>



<p class="bodytext"><span class="bld">Yā</span>ti āpatti, desitā hotīti sambandho. Ayaṃ desitā gaṇanūpikā nāmāti yojanā. Yā desitā hoti, ayaṃ agaṇanūpikā nāmāti yojanā. <span class="bld">Saussāhenevā</span>ti punapi āpajjissāmīti saha ussāheneva. <span class="bld">Hī</span>ti saccaṃ, yasmā vā. ‘‘Gaṇanaṃ na upetī’’ti <a name="M0.0566"></a> iminā gaṇanaṃ na upagacchatīti <span class="bld">agaṇanūpikā</span>ti vacanatthaṃ dasseti. Aṭṭhame vatthusmiṃ pūraṇeti sambandho. Idaṃ pāḷiyaṃ aṭṭhavatthukapūraṇavasena bhikkhunīnaṃ āgatattā bhikkhuniyo sandhāya vuttaṃ. Bhikkhūnampi dutiyapārājikaṭṭhāne labbhatiyeva.</p>



<p class="bodytext"><span class="bld">Thullavajjā</span>ti ettha thullaṃ vajjaṃ etissāti thullavajjāti dassento āha ‘‘thulladose paññattā’’ti. Yā ca dhammikassa paṭissavassa asaccāpane āpatti atthi, sā ca gihipaṭisaṃyuttāti yojanā. <span class="bld">Pañcānantariyakammāpattī</span>ti pañcahi ānantariyakammehi āpannā pārājikāpatti. <span class="bld">Sudinnattherādī</span>ti ādisaddena dhaniyattherādayo saṅgaṇhāti. <span class="bld">Ādikammiko</span>ti ādikammaṃ karonto, tasmiṃ niyutto vā. <span class="bld">Makkaṭisamaṇādī</span>ti ādisaddena vajjiputtakādayo saṅgaṇhāti. Yo kadāci karahaci āpattiṃ āpajjati, so <span class="bld">adhiccāpattiko</span> nāmāti yojanā. Paratopi eseva nayo.</p>



<p class="bodytext">‘‘Codetī’’ti iminā codetīti <span class="bld">codako</span>ti vacanatthaṃ dasseti. ‘‘Codito’’ti iminā coditabboti <span class="bld">cudito,</span> soyeva <span class="bld">cuditako</span>ti vacanatthaṃ dasseti. <span class="bld">Pañcadasasū</span>ti pātimokkhaṭṭhapanakkhandhake vuttesu pañcadasadhammesu. <span class="bld">Tenā</span>ti adhammacodakena, coditoti sambandho. Pātimokkhaṭṭhapanakkhandhake (cūḷava. 401) vutte sacce ca akuppe ca atiṭṭhantopi adhammacuditakoyeva nāma, so pana dhammacodakena coditeyeva kuppanto adhammacuditako nāma, adhammacodakena codite pana kuppantopi adhammacuditako nāma na hoti, tasmā idha na vutto. ‘‘Samannāgato’’ti iminā niyatā etassa santīti <span class="bld">niyato</span>ti vacanatthaṃ dasseti.</p>



<p class="bodytext">Āpajjituṃ bhabbāti <span class="bld">bhabbāpattikā</span>. Kenaci kammena akatopi anukkhittakoyeva nāma, so pana ukkhittakoti saṅkābhāvato idha na vutto. <span class="bld">Aya</span>nti tajjanīyādikammakato bhikkhu. <span class="bld">Hī</span>ti yasmā, na kopetīti sambandho. <span class="bld">Liṅgadaṇḍakammasaṃvāsanāsanāhī</span>ti liṅganāsanena <a name="M0.0567"></a> ca daṇḍakammanāsanena ca saṃvāsanāsanena ca. <span class="bld">Yenā</span>ti bhikkhunā. <span class="bld">So</span>ti nānāsaṃvāsako. Dvinnaṃ nānāsaṃvāsakānaṃ <a name="V2.0199"></a> viseso heṭṭhā (pāci. aṭṭha. 428) vuttoyeva. Ṭhapanaṃ jānitabbanti ettha kiṃ ṭhapanaṃ nāmāti āha ‘‘pātimokkhaṭṭhapana’’nti.</p>



<p class="centered">Iti ekakavāravaṇṇanāya yojanā samattā.</p>



<p class="subhead">Ekuttarikanayo dukavāravaṇṇanā</p>



<p class="bodytext"><a name="para322"></a><span class="paranum">322</span>. Dukesu acittakā āpattīti sambandho. <span class="bld">Bhūtārocanāpattī</span>ti pācittiyāpatti. <span class="bld">Abhūtārocanāpattī</span>ti pārājikathullaccayāpatti. <span class="bld">Padasodhammādikā</span>tiādisaddena uttarichapañcavācā saṅgahitā. <span class="bld">Mañcapīṭhādīna</span>ntiādisaddena bhisiādayo saṅgaṇhāti. <span class="bld">Anāpucchāgamanādīsū</span>ti ādisaddena anuddharitvā gamanaṃ saṅgaṇhāti. <span class="bld">Sapuggalo</span>ti so attasaṅkhāto puggalo sapuggalo. <span class="bld">Parapuggalo</span>ti paro puggalo parapuggalo. <span class="bld">Garuka</span>nti saṅghādisesaṃ. <span class="bld">Lahuka</span>nti pācittiyaṃ. Puna <span class="bld">garuka</span>nti pārājikaṃ. Puna <span class="bld">lahuka</span>nti pācittiyameva.</p>



<p class="bodytext"><span class="bld">Aṅgulimattampī</span>ti <span class="bld">pi</span>saddena kesaggamattampīti atthaṃ sampiṇḍeti. <span class="bld">Ta</span>nti mañcapīṭhaṃ. Gamiyo āpajjati nāmāti sambandho.</p>



<p class="bodytext">‘‘Ādiyanto āpajjati nāmā’’tiādinā <span class="bld">atthāpatti ādiyanto āpajjatī</span>ti pāḷiyaṃ ādiyanto hutvā āpajjati āpatti atthīti yojanānayaṃ dasseti. Evañhi sati <span class="bld">‘‘āpajjatī’’</span>ti ākhyātapadaṃ ‘‘atthī’’ti kiriyantaraṃ apekkhitvā kattā hotīti daṭṭhabbaṃ. Atha vā ādiyanto puggalo yaṃ āpattiṃ āpajjati, sā āpatti atthīti yojanā. Eseva nayo aññesupi. <span class="bld">Mūgabbatādīnī</span>ti ādisaddena govatakukkuravatādīni saṅgaṇhāti. Pārivāsikādayo āpajjantīti sambandho. Tajjanīyādikammakatā vā puggalāti yojanā. <span class="bld">Asamādiyantā</span> <a name="M0.0568"></a> <span class="bld">āpajjantī</span>ti asamādiyantā hutvā āpajjanti. <span class="bld">Te</span>ti puggale. <span class="bld">Karonto āpajjati nāmā</span>ti karonto hutvā āpajjati nāmāti yojanā. Evaṃ <span class="bld">dento āpajjati nāmā</span>tiādīsupi.</p>



<p class="bodytext"><span class="bld">Ekarattachārattasattāhadasāhamāsātikkamesū</span>ti ‘‘ekarattampi ticīvarena vippavaseyyā’’ti (pārā. 475-476) ca ‘‘chārattaparamaṃ tena bhikkhunā tena cīvarena vippavasitabba’’nti (pārā. 653) ca ‘‘sattāhaparamaṃ sannidhikārakaṃ paribhuñjitabba’’nti <a name="V2.0200"></a> (pārā. 622-623) ca ‘‘dasāhaparamaṃ atirekacīvaraṃ dhāretabba’’nti (pārā. 462-463) ca ‘‘māsaparamaṃ nikkhipitabba’’nti (pārā. 499-500) ca vuttakālātikkamesu.</p>



<p class="bodytext">Imaṃ pana āpattiṃ āpajjati nāmāti sambandho.</p>



<p class="bodytext"><span class="bld">Yasmiṃ pakkhe nisinno</span>ti yasmiṃ pakkhe sayaṃ nisinno. <span class="bld">Tesa</span>nti attano pakkhe nisinnānaṃ, nānāsaṃvāsakanti sambandho. <span class="bld">Yesa</span>nti sakapakkhe nisinnānaṃ. <span class="bld">Kammaṃ kopetī</span>ti nānāsaṃvāsakattā kammaṃ kopeti. <span class="bld">Itaresa</span>nti parapakkhe nisinnānaṃ. Hatthapāsaṃ anāgatattā kammaṃ kopetīti yojanā. ‘‘Eseva nayo’’ti vuttavacanaṃ vitthārento āha <span class="bld">‘‘yesaṃ hī’’</span>tiādi. <span class="bld">Yesa</span>nti sakapakkhe vā parapakkhe vā nisinnānaṃ yesaṃ bhikkhūnaṃ. <span class="bld">So</span>ti bhikkhu. <span class="bld">Āpajjitabbato</span>ti āpajjitabbabhāvato. Iminā puggalena chahi samuṭṭhānehi āpajjitabbāti <span class="bld">āpattiyo</span>ti vacanatthaṃ dasseti. <span class="bld">Kammena vā salākaggāhena vā</span>ti ettha uddeso kamme lakkhaṇahāranayena saṅgahaṃ gacchati, vohārānussāvanā salākaggāheti dassento āha <span class="bld">‘‘uddeso ceva…pe… eka’’</span>nti. <span class="bld">Pubbabhāgā</span>ti saṅghabhedassa pubbabhāge pavattā. <span class="bld">Pamāṇa</span>nti saṅghabhedassa kāraṇaṃ.</p>



<p class="bodytext"><span class="bld">Addhānahīno nāmā</span>ti ettha addhānasaddo kālapariyāyoti āha ‘‘ūnavīsativasso’’ti. <span class="bld">Theyyasaṃvāsakādayo</span>tiādisaddena titthiyapakkantakabhikkhunīdūsakapañcānantariyā saṅgahetabbā. Aṭṭha abhabbapuggalā <a name="M0.0569"></a> karaṇadukkaṭakā nāma hontīti yojanā. Ettha kattabbanti <span class="bld">karaṇaṃ,</span> kammaṃ, duṭṭhu kattabbanti <span class="bld">dukkaṭaṃ,</span> kammameva. Karaṇaṃ dukkaṭametassāti <span class="bld">karaṇadukkaṭako</span>. Visesanaparanipāto ‘‘agyāhito’’tiādīsu viya. Tadevatthaṃ dassento āha ‘‘dukkaṭakiriyā’’tiādi. <span class="bld">No ca yācatī</span>ti ettha yācadhātuyā padhānakammaṃ dassento āha ‘‘upasampada’’nti, ‘‘saṅgha’’nti apadhānakammamānetabbaṃ. <span class="bld">Tepiṭako</span>ti tipiṭakaṃ vācuggatavasena dhārako. <span class="bld">Āṇāyapī</span>ti pisaddo ‘‘matenapī’’ti atthaṃ sampiṇḍeti. <span class="bld">Yācantassevā</span>ti nissayaṃ ācariyaṃ yācantasseva. Yaṃ vatthuṃ ajjhācaranto āpattiṃ āpajjati, taṃ vatthu <span class="bld">sātisāraṃ</span> nāmāti yojanā.</p>



<p class="bodytext"><span class="bld">Upaghātikā</span>ti ettha upahanantīti upaghātā, teyeva upaghātikāti dassento āha ‘‘upaghātā’’ti. <span class="bld">Tatthā</span>ti dvīsu upaghātikesu. <span class="bld">Dve venayikā</span>ti ettha vinayena siddhā <span class="bld">venayikā</span>ti dassento āha ‘‘vinayasiddhā’’ti. ‘‘Dve atthā’’ti iminā ṇikasaddassa sarūpaṃ dasseti<a name="V2.0201"></a>. Paññattānulomaṃ nāma daṭṭhabbanti sambandho. <span class="bld">Paccayaghāto</span>ti paccayassa ghāto. Iminā <span class="bld">setughāto</span>ti ettha setusaddo paccayavācakoti dasseti. <span class="bld">Cittassāpī</span>ti pisaddo pageva kāyavācānanti dasseti. <span class="bld">Itipī</span>ti pisaddo dutiyatthasampiṇḍano. ‘‘Pamāṇenā’’ti iminā <span class="bld">mattakāritā</span>ti ettha mattasaddo pamāṇatthoti dasseti. ‘‘Karaṇa’’nti iminā <span class="bld">kāritā</span>ti taddhitabhāvaṃ kitabhāvena dasseti sabhāgattā. <span class="bld">Kāyadvārika</span>nti kāyadvāre pavattaṃ āpattiṃ. Iminā <span class="bld">āpajjatī</span>ti padassa kammaṃ dasseti. <span class="bld">Kāyeneva vuṭṭhātī</span>ti kāyasāmaggiyā dānattā kāyeneva vuṭṭhāti. <span class="bld">Sīsamakkhanādī</span>ti ādisaddena pādamakkhanādiṃ saṅgaṇhāti.</p>



<p class="bodytext"><span class="bld">Ta</span>nti bhāraṃ. ‘‘Nittharituṃ vīriyaṃ ārabhatī’’ti iminā vahanākāraṃ dasseti. Thero samānoti yojanā. Navahanākāraṃ dassento āha ‘‘anujānāmī’’tiādi. ‘‘Kukkuccāyitvā karotī’’ti iminā kukkuccasaddassa <a name="M0.0570"></a> nāmadhātuṃ dasseti. ‘‘Divā ca ratto cā’’ti iminā abhiṇhaṃ āsavavaḍḍhanaṃ dasseti. <span class="bld">Tattha tatthā</span>ti tesu tesu vibhaṅgakkhandhakesu.</p>



<p class="centered">Iti dukavāravaṇṇanāya yojanā samattā.</p>



<p class="subhead">Ekuttarikanayo tikavāravaṇṇanā</p>



<p class="bodytext"><a name="para323"></a><span class="paranum">323</span>. Tikesu bhagavati tiṭṭhante yaṃ āpattiṃ āpajjati, sā āpatti atthīti yojanā. <span class="bld">Sabbatthā</span>ti sabbesu padesu. Vitthāraṃ dassento āha ‘‘tatthā’’tiādi. Tattha <span class="bld">tatthā</span>ti tikesu, vitthāro evaṃ veditabboti yojanā. <span class="bld">Lohituppādāpattī</span>ti anulomapārājikāpatti. ‘‘Āvusovādenā’’ti ‘‘āvuso’’ti vohārena. <span class="bld">Vo</span>ti tumhehi.</p>



<p class="bodytext"><span class="bld">Kāle</span>ti purebhattakāle. <span class="bld">Vikāle</span>ti pacchābhattakāle. Avasesaṃ āpattinti sambandho. <span class="bld">Dasavassomhī</span>ti ahaṃ dasavasso amhi. <span class="bld">Navo</span>ti pañcavassaaparipuṇṇo. <span class="bld">Majjhimo</span>ti pañcavassato paṭṭhāya yāva dasavassaaparipuṇṇo. <span class="bld">Kusalacitto āpajjatī</span>ti kusalacitto hutvā āpajjati. <span class="bld">Abyākatacitto</span>ti supantassa bhavaṅgacittaṃ sandhāya vuttaṃ. <span class="bld">Ya</span>nti āpattiṃ. <span class="bld">Sabba</span>nti āpattiṃ, āpajjatīti sambandho. Dukkhavedanāsamaṅgī hutvā āpajjatīti yojanā. <span class="bld">Ya</span>nti āpattiṃ.</p>



<p class="bodytext"><span class="bld">Tayo paṭikkhepā</span>ti ettha paṭikkhepassa sāmikaṃ dassento āha ‘‘buddhassa bhagavato’’ti. <span class="bld">Kilesasallekhanakapaṭipattiyā</span>ti <a name="V2.0202"></a> kilesaṃ sallikhati tanuṃ karotīti kilesasallekhanakā, sāyeva paṭipatti kilesasallekhanakapaṭipatti, tāya.</p>



<p class="bodytext">Parisaṃ upaṭṭhāpento bāloti sambandho. Parisaṃ upaṭṭhāpento paṇḍito cāti sambandho. Avasesaṃ āpattinti yojanā. <span class="bld">Kāḷe</span>ti kāḷapakkhe. <span class="bld">Juṇhe</span>ti juṇhapakkhe.</p>



<p class="bodytext"><span class="bld">Kattikapuṇṇamāsiyā</span>ti <a name="M0.0571"></a> pacchimakattikapuṇṇamāsiyā. Kurundiyaṃ vuttanti sambandho. Suvuttakāraṇaṃ dassento āha ‘‘cātumāsa’’ntiādi. <span class="bld">Hī</span>ti yasmā, pariyesanto ca nivāsento ca bhikkhūti yojanā.</p>



<p class="bodytext"><span class="bld">Vatthu</span>nti methunadhammādivatthuṃ.</p>



<p class="bodytext">Paṭicchādeti etāyāti <span class="bld">paṭicchādī</span>ti karaṇatthopi yujjati. Vitthāraṃ dassento āha ‘‘dvāraṃ pidahitvā’’tiādi. <span class="bld">Etadevā</span>ti parikammameva. <span class="bld">Ubhayatthā</span>ti ubhayesu jantāgharapaṭicchādiudakapaṭicchādīsu. <span class="bld">Sabba</span>nti akhilaṃ parikammādiṃ. <span class="bld">Niyyantī</span>ti nilīyitvā yanti. Iminā <span class="bld">vahantī</span>ti ettha vahadhātu gatyatthoti dasseti. <span class="bld">Abbhamahikādhūmarajarāhuvimutta</span>nti abbhena ca mahikāya ca dhūmena ca rajena ca rāhunā ca vimuttaṃ. <span class="bld">Tesū</span>ti abbhādīsu. <span class="bld">Tathā</span>ti yathā candamaṇḍalaṃ virocati, tathā sūriyamaṇḍalaṃ.</p>



<p class="bodytext">Karaṇīyena hutvāti sambandho.</p>



<p class="bodytext"><span class="bld">Kappento</span>ti karonto. Āgantuko āpajjatīti sambandho. <span class="bld">Anajjhiṭṭho</span>ti anajjhesito hutvāti sambandho. Tiṇavatthārakasamathe <span class="bld">kāyena vuṭṭhāti</span> kāyasāmaggiyā dānattā.</p>



<p class="bodytext"><span class="bld">Āgāḷhāya ceteyyā</span>ti āgāḷhasaddo daḷhapariyāyoti āha ‘‘daḷhabhāvāyā’’ti. Ā bhuso gāhiyate <span class="bld">āgāḷho,</span> gāḷho bāḷho daḷhoti atthato ekaṃ. <span class="bld">Ceteyyā</span>ti pakappeyya. <span class="bld">Na pūrayato</span>ti na pūrayantassa. <span class="bld">Alajjī ca hoti bālo ca apakatatto cā</span>ti ettha bālamattaapakatattamattena kammaṃ na kātabbaṃ, āpattivaseneva pana kātabbanti dassento āha ‘‘bālo’’tiādi. Tattha bālo na jānātīti sambandho. <span class="bld">Aya</span>nti bālo. <span class="bld">Ettāvatā</span>ti ettakena ajānanamattena. Bālabhāvamūlakaṃ āpattinti sambandho. <span class="bld">Dve āpattikkhandhe</span>ti pārājikasaṅghādisesavasena <a name="V2.0203"></a> dve āpattirāsayo. <span class="bld">Tesa</span>nti tiṇṇaṃ puggalānaṃ, kātabbanti sambandho.</p>



<p class="bodytext"><span class="bld">Kāyiko davo nāmā</span>ti kāyiko parihāso nāma. <span class="bld">Mukhālambarakaraṇādibhedo</span>ti mukhena ālambaranāmakatūriyakiccassa karaṇādibhedo<a name="M0.0572"></a>. <span class="bld">Dvīhipi dvārehī</span>ti kāyavacīvasena dvīhipi dvārehi. <span class="bld">Kāyadvāre paññattasikkhāpadavītikkamo</span>ti kāyadvāre paññattassa kāyasaṃsaggādisikkhāpadassa vītikkamo. <span class="bld">Vacīdvāre paññattasikkhāpadavītikkamo</span>ti vacīdvāre paññattassa duṭṭhullavācādisikkhāpadassa vītikkamo. <span class="bld">Kāyikena upaghātikenā</span>ti ettha upaghātikaṃ nāma asikkhananti āha ‘‘asikkhanenā’’ti. Kasmā asikkhanaṃ upaghātaṃ nāmāti āha ‘‘yo hī’’tiādi. Tattha <span class="bld">yo</span>ti puggalo. <span class="bld">Ta</span>nti kāyadvāre paññattasikkhāpadaṃ. <span class="bld">Na</span>nti evameva. Hi yasmā upaghātetīti sambandho. Vejjakammena samannāgatoti sambandho. Sāsanauggahaṇaārocanādinā vācasikena micchājīvenāti yojanā.</p>



<p class="bodytext"><span class="bld">‘‘Mā bhaṇḍanaṃ karī’’</span>ti iminā ‘‘mā’’ti paṭisedhassa ‘‘karī’’ti pāṭhasesena sambandhitabbabhāvaṃ dasseti. <span class="bld">Na voharitabba</span>nti ettha vipubbaavapubba-haradhātu kathanatthoti āha ‘‘na kiñci vattabba’’nti. <span class="bld">Hī</span>ti saccaṃ. <span class="bld">Bījanaggāhādike</span>ti ādisaddena dhammajjhesanādiṃ saṅgaṇhāti. <span class="bld">Okāsakammaṃ kārentassā</span>ti ettha ‘‘okāsa’’nti ca ‘‘okāsakamma’’nti ca sadisanti āha ‘‘okāsaṃ kārentassā’’ti. <span class="bld">Na ādātabba</span>nti na gaṇhitabbaṃ. Tamevatthaṃ dassento āha ‘‘yattha gahetvā’’tiādi.</p>



<p class="bodytext"><span class="bld">Ya</span>nti vinayaṃ. <span class="bld">So</span>ti bhikkhu. <span class="bld">So</span>ti vinayo. <span class="bld">Tassā</span>ti bhikkhussa. <span class="bld">Ida</span>nti kammaṃ. <span class="bld">Aññaṃ pucchā</span>ti mayā aññaṃ bhikkhuṃ pucchāhīti yojanā. <span class="bld">Itī</span>ti evaṃ. <span class="bld">So</span>ti tīhaṅgehi samannāgato bhikkhu. <span class="bld">Assā</span>ti tīhaṅgehi samannāgatassa. Na <span class="bld">sākacchitabbo</span>ti na saha kathetabbo.</p>



<p class="bodytext">‘‘Laddhi’’nti iminā <span class="bld">idamappahāyā</span>ti ettha idaṃsaddassa visayaṃ dasseti. ‘‘Avijahitvā’’ti iminā hādhātu tvāpaccayoti dasseti. <span class="bld">Suddhaṃ brahmacāri</span>nti ettha sabbathā kilesasuddho khīṇāsavova gahetabboti āha ‘‘khīṇāsavaṃ bhikkhu’’nti. ‘‘Pātabyabhāva’’nti iminā <span class="bld">pātabyata</span>nti ettha tāpaccayo bhāvatthe hotīti dasseti. ‘‘Paṭisevana’’nti iminā pātabyasaddo yathākāmaparibhuñjanatthoti dasseti<a name="M0.0573"></a>. <span class="bld">Gativisodhana</span>nti duggatito sugatiyā visujjhanaṃ<a name="V2.0204"></a>. ‘‘Akusalāni ceva mūlāni cā’’ti iminā akusalasaddassa ca mūlasaddassa ca tulyādhikaraṇabhāvaṃ dasseti. Tasmā akusalasaṅkhātāni mūlāni <span class="bld">akusalamūlānī</span>ti tulyādhikaraṇasamāso kātabbo. <span class="bld">Duccaritānī</span>ti ettha dusaddassa duṭṭhuvirūpatthabhāvaṃ dassento āha ‘‘duṭṭhu caritāni, virūpāni vā caritānī’’ti. <span class="bld">Virūpānī</span>ti vikārasabhāvāni. ‘‘Karaṇabhūtenā’’ti iminā ‘‘kattubhūtenā’’ti atthaṃ paṭikkhipati. <span class="bld">Tattha tatthā</span>ti tasmiṃ tasmiṃ khandhake.</p>



<p class="centered">Iti tikavāravaṇṇanāya yojanā samattā.</p>



<p class="subhead">Ekuttarikanayo catukkavāravaṇṇanā</p>



<p class="bodytext"><a name="para324"></a><span class="paranum">324</span>. Catukkesu evaṃ vinicchayo veditabboti yojanā. <span class="bld">Tiṇavatthārakasamathaṭṭhāna</span>nti tiṇavatthārakasamathena adhikaraṇavūpasamitaṭṭhānaṃ. <span class="bld">Parassa kammavācāyā</span>ti parassa karaṇabhūtāya kammavācāya. <span class="bld">Tato</span>ti catukkato. <span class="bld">Paresū</span>ti aññesu catukkesu evamattho veditabboti yojanā. <span class="bld">Tamevā</span>ti kāyadvārikameva. Puna <span class="bld">tamevā</span>ti vacīdvārikameva. Āpajjitabbāpattiñca sahāgāraseyyāpattiñcāti yojanā. <span class="bld">Jagganto</span>ti jāgaranto.</p>



<p class="bodytext"><span class="bld">Acittako āpajjati nāmā</span>ti ‘‘acittako bhikkhu āpajjati nāmā’’ti vā ‘‘acittako hutvā āpajjati nāmā’’ti vā yojanā kātabbā. <span class="bld">Sabhāga</span>nti vatthusabhāgaṃ. <span class="bld">Tañcā</span>ti aññataraṃ tañca āpattiṃ. <span class="bld">Itī</span>ti evaṃ.</p>



<p class="bodytext"><span class="bld">Kammenā</span>ti samanubhāsanakammena. <span class="bld">Kammena vuṭṭhātī</span>ti kammena eva vuṭṭhāti.</p>



<p class="bodytext"><span class="bld">So</span>ti gihiparikkhāro, āhaṭo hotīti sambandho. <span class="bld">Avāpuraṇa</span>nti kuñcikaṃ. <span class="bld">Anto</span>ti bhaṇḍāgārassa anto.</p>



<p class="bodytext"><span class="bld">Sammukhā</span> <a name="M0.0574"></a> <span class="bld">vuṭṭhātī</span>ti sammukhā eva vuṭṭhāti.</p>



<p class="bodytext">Sayitāya eva bhikkhuniyāti yojanā. <span class="bld">Ida</span>nti sahāgāraseyyāpattiṃ, paṭiccāti sambandho. <span class="bld">Eta</span>nti ‘‘liṅgapātubhāvenā’’ti vacanaṃ, vuttanti sambandho. <span class="bld">Ubhinnampī</span>ti bhikkhubhikkhunīnampi<a name="V2.0205"></a>. <span class="bld">Liṅgapaṭilābhenā</span>ti itthiliṅgapaṭilābhena. <span class="bld">Paṭhama</span>nti ādikappakāle. ‘‘Paṭhamaṃ uppannavasenā’’ti iminā pure uppannaṃ <span class="bld">purima</span>nti vacanatthaṃ dasseti. ‘‘Seṭṭhabhāvenā’’ti iminā purabhāvena seṭṭhabhāvena uppannaṃ <span class="bld">purima</span>nti vacanatthaṃ dasseti. ‘‘Purisaliṅga’’nti iminā imapaccayassa sarūpaṃ dasseti. <span class="bld">Purisakuttapurisākārādī</span>ti ādisaddena purisanimittādayo saṅgaṇhāti. Yāni chacattālīsa sikkhāpadānīti yojanā. Iminā vuttanayānusārena dutiyacatukkepi attho veditabbo. <span class="bld">Tehī</span>ti tiṃsādhikehi satasikkhāpadehi.</p>



<p class="bodytext"><span class="bld">Mahāpadesā</span>ti vinaye (mahāva. 305) āgatā mahāpadesā. Kasmā mahāpadesā ‘‘sāmukkaṃsā’’ti vuccantīti āha <span class="bld">‘‘te hī’’</span>tiādi. Tattha <span class="bld">te</span>ti cattāro mahāpadesā, vuccantīti sambandho. ‘‘Saya’’nti iminā <span class="bld">sāmukkaṃsā</span>ti ettha saṃsaddassa sayamatthaṃ dasseti. ‘‘Ukkhipitvā’’ti iminā <span class="bld">ukkaṃsa</span>saddo ukkhipanatthoti dasseti. ‘‘Ṭhapitattā’’ti iminā sayaṃ ukkaṃsitvā ṭhapitā <span class="bld">sāmukkaṃsā</span>ti vacanatthaṃ dasseti. ‘‘Ajjhoharaṇīyaparibhogā’’ti iminā bāhiraparibhogaṃ nivatteti. <span class="bld">Udakaṃ panā</span>ti kenaci asaṃsaggaṃ pasannodakaṃ pana. <span class="bld">Kāle</span>ti sappadaṭṭhakāle. ‘‘Pañca vā dasa vā sīlānī’’ti iminā pañca vā dasa vā sīlāni upāsakasīlanti dasseti.</p>



<p class="bodytext"><span class="bld">Tattha cā</span>ti vihāre ca. <span class="bld">Ubhopī</span>ti āgantukāvāsikavasena ubhopi. <span class="bld">Asādhāraṇa</span>nti dvīhi asādhāraṇaṃ. <span class="bld">Āpatti</span>nti bhikkhunīhiyeva sādhāraṇaṃ āpattiṃ. <span class="bld">Gamiyacatukkepī</span>ti <span class="bld">pi</span>saddo āgantukacatukkaṃ apekkhati. <span class="bld">Vatthunānattatāvā</span>ti methunādivatthunānattatā eva. <span class="bld">Hī</span>ti saccaṃ, yasmā vā. <span class="bld">Sā</span>ti āpatti. <span class="bld">Tathā</span>ti yathā kāyasaṃsagge, tathā lasuṇakhādaneti yojanā. <span class="bld">Etthā</span>ti vatthunānattatādicatukke<a name="M0.0575"></a>. <span class="bld">Cattāri pārājikānī</span>ti bhikkhupātimokkhe āgatāni. Visuṃ āpajjantesupi eseva nayoti sambandho.</p>



<p class="bodytext"><span class="bld">Purimacatukke</span>ti vatthunānattatādicatukke. Yo paṭhamo pañhoti yojanā. <span class="bld">Idhā</span>ti vatthusabhāgatādicatukke. <span class="bld">Yo cā</span>ti yo ca pañho. <span class="bld">Tatthā</span>ti vatthunānattatādicatukke. Tatiyacatutthesu pañhesūti sambandho.</p>



<p class="bodytext">‘‘Saddhivihārikassā’’ti padaṃ ‘‘kattabba’’iti pade sampadānaṃ.</p>



<p class="bodytext"><span class="bld">Garuka</span>nti pārājikaṃ. <span class="bld">Lahuka</span>nti thullaccayaṃ vā dukkaṭaṃ vā.</p>



<p class="bodytext">Aṭṭhannaṃ <a name="V2.0206"></a> bhikkhunīnaṃ paṭipāṭiyā nisīditabbato vuttaṃ ‘‘navamabhikkhunito’’ti. <span class="bld">Paccuṭṭhānārahā</span>ti paṭimukhaṃ upaṭṭhātuṃ arahā. <span class="bld">Avisesena cā</span>ti ‘‘bhikkhū’’ti vā ‘‘bhikkhunī’’ti vā visesa, makatvā sāmaññena ca. ‘‘Āsanārahacatukkassā’’ti padaṃ ‘‘paṭhamapada’’nti pade avayavisambandho.</p>



<p class="bodytext"><span class="bld">Asādhāraṇa</span>nti bhikkhūhi asādhāraṇaṃ. <span class="bld">Vikāle kappatī</span>ti tadahuvikāle kappati. <span class="bld">Kālātīta</span>nti kālayāmasattahātītaṃ. Yāvakālikādittayañca akappiyamaṃsañca uggahitakañca apaṭiggahitakañcāti yojanā.</p>



<p class="bodytext">Guṇaṅguṇūpāhanañca dhuvanhānañca cammattharaṇañca guṇaṅguṇūpāhanadhuvanhānacammattharaṇāni. <span class="bld">Imāni cattārī</span>ti pañcavaggena gaṇena upasampadadānādīni. <span class="bld">Idhā</span>ti paccantimesu janapadesu. <span class="bld">Idhā</span>ti majjhimesu. <span class="bld">Ida</span>nti catubbidhaṃ vatthu. <span class="bld">Dīpetumpī</span>ti dīpanampi. Tuṃpaccayo hi katvatthajotako. Eseva nayo <span class="bld">dīpetuṃ panā</span>ti etthāpi. Sesaṃ anuññātakanti sambandho. <span class="bld">Ubhayatthapī</span>ti paccantimamajjhimavasena ubhayatthāpi.</p>



<p class="bodytext">Chandapārisuddhiakkhānaṃ ekaṃ katvā <span class="bld">‘‘cattāro’’</span>ti vuttaṃ. <span class="bld">Cattāro pubbakiccā</span>ti liṅgavipallāso, ‘‘cattāri pubbakiccānī’’ti hi attho. Evaṃ vuttāni imāni cattārīti sambandho. Evaṃ āgatā sammutiyoti sambandho. <span class="bld">Sabbatthā</span>ti sabbesu catukkesu.</p>



<p class="centered">Iti catukkavāravaṇṇanāya yojanā samattā.</p>



<p class="subhead">Ekuttarikanayo pañcakavāravaṇṇanā</p>



<p class="bodytext"><a name="para325"></a><span class="paranum">325</span>. Pañcakesu <a name="M0.0576"></a> ‘‘pañca puggalā niyatā’’ti etaṃ ānantariyānameva gahaṇanti yojanā. Pañca chedana kā āpattiyo nāma veditabbāti sambandho. Yā vikappanā vuttāti yojanā. <span class="bld">Ussaṅkito</span>ti uṭṭhahitvā saṅkito. <span class="bld">Parisaṅkito</span>ti punappunaṃ saṅkito. Akuppo arahattaphalasaṅkhāto dhammo imassāti <span class="bld">akuppadhammo,</span> khīṇāsavo. Khīṇāsavo samānopi ussaṅkito ceva parisaṅkito cāti yojanā. <span class="bld">Pariharitabbā</span>ti apanetabbā. <span class="bld">Hī</span>ti saccaṃ, yasmā vā. <span class="bld">Etesū</span>ti agocaresu. <span class="bld">Thūpacīvara</span>nti ettha thūpaṃ parikkhipitvā kataṃ cīvaraṃ thūpacīvaranti dassento āha ‘‘vammika’’ntiādi. Vammiko hi thūpayati uddhaṃ ārohatīti <span class="bld">thūpo</span>ti vuccati<a name="V2.0207"></a>. <span class="bld">Nhānaṭṭhāne</span>ti sabbesaṃ nhānaṭṭhāne. Tañhi udakena kāyaṃ abhisiñcati etthāti <span class="bld">abhiseka</span>nti vuccati. Abhiseke chaḍḍitaṃ <span class="bld">ābhisekikaṃ,</span> cīvaraṃ. Tena vuttaṃ ‘‘chaḍḍitacīvara’’nti. <span class="bld">Bhatapaṭiyābhata</span>nti ettha bharadhātuyā posanatthaṃ paṭikkhipitvā dhāraṇatthaṃ dassento āha ‘‘susānaṃ netvā puna ānītaka’’nti. Tattha ‘‘susāna’’nti iminā kammaṃ dasseti, ‘‘punā’’ti iminā paṭisaddassa atthaṃ dasseti. Imehi padehi susānaṃ bhataṃ hutvā gehaṃ paṭiābharitabbanti <span class="bld">bhatapaṭiyābhata</span>nti vacanatthaṃ dasseti, yakāro padasandhikaro. Pāḷiyaṃ, aṭṭhakathāyañca potthakesu ‘‘gatapaṭiyāgata’’nti kaṇṭhajatatiyakkharena pāṭho atthi, so asundaro.</p>



<p class="bodytext">Kāyo paṭhamaṃ, vācā dutiyaṃ, kāyavācā tatiyaṃ, idaṃ sandhāya <span class="bld">‘‘tatiyenā’’</span>ti vuttaṃ. <span class="bld">Tatthevā</span>ti antarapeyyāle eva.</p>



<p class="bodytext"><span class="bld">Adinna</span>nti ettha akārassa nakāriyabhāvañca tapaccayassa kammavācakabhāvañca dassento āha ‘‘aññena na dinna’’nti. Tattha ‘‘aññenā’’ti iminā tapaccayassa kammavācakabhāvaṃ dasseti, nakārena akārassa kāriyaṃ dasseti. Kena kāraṇena aviditanti āha ‘‘paṭiggaṇhāmīti cetanāya abhāvenā’’ti. <span class="bld">Avidita</span>nti apākaṭaṃ. <span class="bld">Naṭasamajjādidāna</span>nti naṭasamajjādīnaṃ <a name="M0.0577"></a> sabbesaṃ dānaṃ. <span class="bld">Usabhavissajjana</span>nti usabhassa vissajjanaṃ. Idaṃ upalakkhaṇavasena vuttaṃ. Sabbāsampi pana manussāmanussānaṃ itthīnaṃ methunarativasena purisānaṃ dānampi gahetabbaṃ. <span class="bld">Itthidāna</span>nti etthāpi yāsaṃ kāsañci itthīnaṃ yesaṃ kesañci purisānaṃ dānaṃ gahetabbaṃ. <span class="bld">Paṭibhānacittakammadāna</span>nti methunasevanapaṭibhānacittakammadānaṃ. <span class="bld">Lokassā</span>ti lokena. <span class="bld">Kathetukamyatā</span>ti kathetukāmatā. ‘‘Na suppaṭivinodayā’’ti iminā dukkhena paṭivinodetabbāti <span class="bld">duppaṭivinodayā,</span> paṭivinodetuṃ na sukarāti dasseti. <span class="bld">Upāyenā</span>ti yuttiyā.</p>



<p class="bodytext">Phussadevatthero aṭṭhāsi kirāti sambandho. <span class="bld">Ekaṃsa</span>nti bhummatthe cetaṃ upayogavacanaṃ. Ekasmiṃ aṃseti hi attho. <span class="bld">Buddhārammaṇa</span>nti buddhaguṇārammaṇaṃ. <span class="bld">Māro</span>ti devaputtamāro, gatoti sambandho. <span class="bld">Gomaya</span>nti gomīḷhaṃ. <span class="bld">Jaraggavo</span>ti jaragoṇo. <span class="bld">Tādisamevā</span>ti gomayavippakiraṇasabhāvameva. <span class="bld">Vippakāra</span>nti visesapakārena karaṇaṃ. <span class="bld">Vaṅkapāda</span>nti kuṭilapādaṃ. <span class="bld">Parikasanto</span>ti paricchedaṃ katvā vilekhanto. <span class="bld">Vigacchapuriso</span>ti vikāraṃ, virūpaṃ vā gatapuriso. ‘‘Vibhacchapuriso’’tipi pāṭho, visesena sobhaṇaṃ bhakkhapurisoti attho. Ayameva pāṭho abhidhānādīsu (abhidhānappadīpikāyaṃ 102 gāthāyaṃ) dissati. <span class="bld">Samantā</span>ti kaṭaandhakāravihārassa <a name="V2.0208"></a> samantato. Māro siyā nu khoti yojanā. Na asakkhiṃ iti āhāti yojanā. <span class="bld">Diṭṭhapubbo</span>ti pubbe diṭṭho. <span class="bld">Mahānubhāvo</span>ti deviddhiyā mahānubhāvo. <span class="bld">Iṅghā</span>ti uyyojanatthe nipāto, uyyojemīti attho. <span class="bld">Attabhāva</span>nti tava attabhāvaṃ. <span class="bld">Tādisaṃ rūpa</span>nti buddhassa bhagavato attabhāvasadisaṃ rūpaṃ. <span class="bld">Taṃsarikkhaka</span>nti tena rūpena sadisaṃ. Patirūpameva sadisaṭṭhena <span class="bld">patirūpakaṃ,</span> na ekaṃsasadisaṃ rūpaṃ kiñci sadisarūpanti attho. <span class="bld">Sakattabhāva</span>nti sassa eso sako, soyeva attabhāvo sakattabhāvo, taṃ. <span class="bld">Aya</span>nti māro. <span class="bld">Katha</span>nti <a name="M0.0578"></a> kena kāraṇena bhagavā na sobhati nu kho, sobhatiyevāti attho. Tadeva samatthetuṃ vuttaṃ ‘‘sabbaso vītarāgadosamoho’’ti. <span class="bld">Vañcitomhī</span>ti ahaṃ vañcito amhi. <span class="bld">Kiṃ atthī</span>ti kiṃ nāma atthi, mama vañcanacittaṃ natthīti adhippāyo. Daharabhikkhu paṭilabhatītiādinā sambandhitabbaṃ.</p>



<p class="bodytext">Daharabhikkhu aṭṭhāsīti sambandho. Saṅkārachaḍḍaniṃ pacchinti sambandho. Saṅkāraṃ chaḍḍeti imāyāti <span class="bld">saṅkārachaḍḍanī</span>. Tissadattatthero nāma pucchīti sambandho. <span class="bld">Nāvāto</span>ti potato. <span class="bld">Pañhāsahassa</span>nti samathavipassanākammaṭṭhānesu pucchāsahassaṃ. <span class="bld">Pucchī</span>ti daharaṃ pucchi. <span class="bld">Paricchindī</span>ti tasmiṃ divase kātabbavattaṃ niṭṭhapesīti attho. <span class="bld">Yonakavisayato</span>ti yonakalokato. <span class="bld">Aṭṭha kappe anussarī</span>ti cetiyaṅgaṇaṃ disvā cittassa pasīdanato pubbenivāsañāṇena aṭṭha kappe anussari.</p>



<p class="bodytext">Eko bhikkhu gatoti sambandho. <span class="bld">Devatā pupphahatthā aṭṭhaṃsū</span>ti manussavesaṃ gahetvā aṭṭhaṃsu. Tena vuttaṃ ‘‘kataragāmavāsikātthā’’ti. Tumhe katarasmiṃ gāme vasanasīlā attha bhavathāti yojanā. <span class="bld">Idhevā</span>ti imasmiṃyeva ṭhāne. <span class="bld">Ṭhitāmhā</span>ti mayaṃ ṭhitā amhāti yojanā.</p>



<p class="bodytext"><span class="bld">Ayaṃ kathā</span>ti ayaṃ vakkhamānakathā. Kiṃ amaccaputto pāsādiko nu khoti yojanā. <span class="bld">Ne</span>ti amaccaputtaabhayatthere. Ñātakā agamaṃsūti sambandho. Theramātāpi pahiṇīti sambandho. <span class="bld">Pi</span>saddena ñātake apekkhati. Pahiṇākāraṃ dassento āha ‘‘putto me’’tiādi. Amaccaputto ārūḷhoti sambandho. Abhayatthero āhāti sambandho. <span class="bld">Tenā</span>ti amaccaputtena. <span class="bld">Yugaggāha</span>nti yugassa gāhaṃ. ‘‘Mahallakattherassa sammaṭṭhaṭṭhāne kacavaraṃ chaḍḍetvā’’ti vacanaṃ āvi karonto āha <span class="bld">‘‘atītattabhāve kirā’’</span>tiādi. Amaccaputto chaḍḍesīti sambandho.</p>



<p class="bodytext"><span class="bld">Ta</span>nti sammajjanavattaṃ. <span class="bld">Tatrā</span>ti ‘‘satthusāsanaṃ kataṃ hotī’’tivacane. Āyasmā sāriputto nisīdi kirāti sambandho. Bhagavā paccāgañchīti <a name="M0.0579"></a> sambandho. <span class="bld">Pādānī</span>ti pādassa akkamanaṭṭhānāni, pādacetiyānīti attho. Thero nisīdīti sambandho. Jaṇṇukehi patiṭṭhāya ‘‘pādacetiyaṃ <a name="V2.0209"></a> vanditvā’’ti pāṭhaseso ajjhāharitabbo. Me nisinnabhāvaṃ me satthā aññāsi vatāti yojanā. Mesaddo hi pubbaparāpekkho. <span class="bld">Codana</span>nti dosāropanaṃ. <span class="bld">Kāressāmī</span>ti dasabalaṃ kāressāmi. Bhagavā āhāti sambandho. <span class="bld">Gatosī</span>ti tvaṃ gato asi, vicarantassa tuyhaṃ na patirūpanti yojanā. <span class="bld">Tato</span>ti codanakālato.</p>



<p class="bodytext">Ettako vinicchayo upalabbhatīti sambandho. <span class="bld">Bhāsapariyanta</span>nti vacanaparicchedaṃ. <span class="bld">Aya</span>nti kathā. Ettakaṃ vacananti sambandho. <span class="bld">Gayhūpaga</span>nti gahetabbabhāvaṃ upagamanaṃ, gaṇhituṃ khamanīyanti attho. <span class="bld">Tānī</span>ti dve mūlāni. Puna <span class="bld">tānī</span>ti samudayabhūtāni cha āpattisamuṭṭhānāni. <span class="bld">Vatthu</span>nti methunādivatthuṃ. <span class="bld">Itipī</span>ti <span class="bld">pi</span>saddo paṭhamanayaṃ apekkhati. Ettha paṭhamanaye mūlena samudayassa pāyato abhedo hoti, pacchimanaye pana sabbathā bhedo hoti. Tasmā pacchimanayoyeva yuttataroti daṭṭhabbo. ‘‘Vūpasammatī’’ti iminā ‘‘nirujjhatī’’ti padassa samucchedanirodhaṃ dasseti. <span class="bld">Vuṭṭhānenā</span>ti parivāsādivinayakammena.</p>



<p class="bodytext">Tettiṃsamūlānaṃ sarūpaṃ dassento āha ‘‘vivādādhikaraṇassa dvādasa mūlānī’’tiādi. Ekaṃ mūlanti sambandho. <span class="bld">Tānī</span>ti tettiṃsa mūlāni. <span class="bld">Parato</span>ti parasmiṃ. ‘‘Aṭṭhārasa bhedakaravatthūnī’’tiādinā adhikaraṇānaṃ samuṭṭhānaṃ dasseti. Cattāri saṅghakiccāni nissāya uppajjatīti yojanā. <span class="bld">Ida</span>nti vatthu. <span class="bld">Sattannaṃ nidāna</span>nti sattannaṃ āpattikkhandhānaṃ paññattiṭṭhānasaṅkhātaṃ nidānaṃ. <span class="bld">Etthā</span>ti ṭhāne. <span class="bld">Paññattiṃ na jānātī</span>ti ettha ‘‘anupaññattiṃ na jānātī’’ti vakkhamānattā paṭhamapaññatti gahetabbāti āha ‘‘paṭhamapaññattiṃ na jānātī’’ti. <span class="bld">Anupaññattī</span>ti ettha anusaddo naupacchinnatthoti āha ‘‘punappunaṃ paññattiṃ na jānātī’’ti. Pacchātthopi yujjateva paṭhamapaññattito pacchā paññattattā. <span class="bld">Anusandhivacanapatha</span>nti ettha anusandhīnaṃ vasena vacanapathanti dassento āha ‘‘kathānusandhivinicchayānusandhivasena vatthu’’nti. <span class="bld">Ñattikicca</span>nti ñattiyā kiccaṃ<a name="M0.0580"></a>. Iminā <span class="bld">ñattiyā</span>ti ettha sāmyatthe sāmivacanaṃ. Karadhātusambandhe karaṇavacanampi yujjateva. <span class="bld">Karaṇa</span>nti ettha ca yupaccayassa kammatthabhāvañca dasseti. Na kevalaṃ ñattikamme eva ñattikiccaṃ na jānāti, atha kho ñattidutiyañatticatutthakammesupi na jānātīti dassento āha ‘‘ñattidutiyañatticatutthakammesū’’tiādi. <span class="bld">Pubbe ṭhapetabbā</span>ti ñatti nāma kammavācāya pubbe ṭhapetabbāti na jānāti. Iminā napubbakusalabhāvaṃ dasseti. ‘‘Pacchā’’ti iminā naaparakusalabhāvaṃ dasseti. <span class="bld">Pi</span>saddena paṭhamanayaṃ apekkhati. ‘‘Kālaṃ na jānātī’’ti iminā <span class="bld">akālaññū</span>ti padassa viggahavākyaṃ dasseti. Kālaṃ dassento āha ‘‘anajjhiṭṭho’’tiādi.</p>



<p class="bodytext">‘‘Dhutaṅge <a name="V2.0210"></a> ānisaṃsaṃ ajānitvā’’ti iminā mandamomūhānaṃ phalaṃ dasseti. <span class="bld">Pāpiccho</span>ti ettha pāpiccho nāma paccayalābhassa patthanāti āha ‘‘paccayalābhaṃ patthayamāno’’ti. Kāyaviveko ca cittaviveko ca upadhiviveko ca <span class="bld">kāyacittaupadhivivekaṃ,</span> samāhāradvando, pubbapadesu uttarapadalopo. <span class="bld">Etassā</span>ti āraññikassa. Iminā imāya attho <span class="bld">idamattho,</span> so etassatthīti <span class="bld">idamatthī</span>ti vacanatthaṃ dasseti. <span class="bld">Appicchaññevā</span>tiādīsu <span class="bld">eva</span>saddānaṃ chaḍḍetabbatthaṃ dassento āha ‘‘na aññaṃ kiñci lokāmisa’’nti.</p>



<p class="bodytext"><span class="bld">Navavidha</span>nti divasavasena tividhaṃ, tathā kattabbākāravasena, tathā kārakavasenāti navavidhaṃ uposathaṃ.</p>



<p class="bodytext">Kāyaduccaritādi yasmā na pasādaṃ saṃvatteti, na pasādāya vā saṃvattati, tasmā <span class="bld">apāsādika</span>nti vuccati. Tena vuttaṃ ‘‘apāsādikanti kāyaduccaritādi akusala’’nti. <span class="bld">Velaṃ atikkammā</span>ti bhojanādikālaṃ atikkamitvā. Iminā <span class="bld">ativela</span>nti ettha atisaddassa atikkamanatthañca ‘‘ativela’’nti padassa ‘‘viharato’’ti pade kiriyavisesanabhāvañca dasseti. Appaṃ kālanti yojanā. Avataraṇaṃ <span class="bld">otāro</span>ti dassento āha ‘‘otaraṇa’’nti. <span class="bld">Sabbatthā</span>ti sabbesu pañcakesu.</p>



<p class="centered">Iti pañcakavāravaṇṇanāya yojanā samattā.</p>



<p class="subhead">Ekuttarikanayo chakkavāravaṇṇanā</p>



<p class="bodytext"><a name="para326"></a><span class="paranum">326</span>. Chakkesu <a name="M0.0581"></a> evamattho veditabboti yojanā. <span class="bld">Itī</span>ti evaṃ. Imā cha sāmīciyoti yojanā. <span class="bld">Tatthā</span>ti chasu ākāresu. <span class="bld">Satisammosenā</span>ti satiyā vippavāsena.</p>



<p class="bodytext"><span class="bld">Tatthā</span>ti cuddasasu paramesu. <span class="bld">Tato</span>ti chakkato. <span class="bld">Ekaṃ apanetvā</span>ti yaṃkiñci ekaṃ apanetvā. <span class="bld">Sesesū</span>ti chahi paramehi sesesu aṭṭhasu paramesu. <span class="bld">Aññānipi chakkānī</span>ti paṭhamachakkato aññānipi aṭṭha chakkāni.</p>



<p class="bodytext"><span class="bld">Cha āpattiyoti tīṇi chakkānī</span>ti ‘‘cha āpattiyo’’ti vuttāni tīṇi chakkānīti yojanā<a name="V2.0211"></a>. Vuttadvayaṃ ekaṃ katvā. <span class="bld">Nhāne</span>ti nhānasikkhāpade. <span class="bld">Chakkadvaya</span>nti ādāyasamādāyavasena chakkadvayaṃ. <span class="bld">Sabbatthā</span>ti sabbesu chakkesu.</p>



<p class="centered">Iti chakkavāravaṇṇanāya yojanā samattā.</p>



<p class="subhead">Ekuttarikanayo sattakavāravaṇṇanā</p>



<p class="bodytext"><a name="para327"></a><span class="paranum">327</span>. Sattakesu chasu sāmīcīsu pakkhipitvāti sambandho. <span class="bld">Tatthevā</span>ti samathakkhandhake eva.</p>



<p class="bodytext"><span class="bld">Campeyyake</span>ti campeyyakkhandhake. <span class="bld">‘‘Asaddhammā’’</span>ti padassa bhedanissitatulyanissitasamāsaṃ dassento āha ‘‘asataṃ dhammā’’tiādi. Tattha ‘‘asataṃ dhammā’’ti iminā bhedanissitasamāsaṃ dasseti, ‘‘asanto vā dhammā’’ti iminā tulyanissitasamāsaṃ dasseti. <span class="bld">Sabbatthā</span>ti sabbesu sattakesu. Sesaṃ suviññeyyameva.</p>



<p class="centered">Iti sattakavāravaṇṇanāya yojanā samattā.</p>



<p class="subhead">Ekuttarikanayo aṭṭhakavāravaṇṇanā</p>



<p class="bodytext"><a name="para328"></a><span class="paranum">328</span>. Aṭṭhakesu <a name="M0.0582"></a> aṭṭhānisaṃsādīnaṃ desanākāradesanaṭṭhānāni dassento āha ‘‘na maya’’ntiādi. Tattha ‘‘na mayaṃ…pe… karissāmā’’ti iminā desanākāraṃ dasseti, ‘‘kosambakakkhandhake’’ti iminā desanaṭṭhānaṃ dasseti. <span class="bld">Tampī</span>ti dutiyaaṭṭhakampi.</p>



<p class="bodytext">Terasake vuttāti sambandho. <span class="bld">Kulāni dūsetī</span>ti ettha ‘‘dūsetī’’ti kiriyāpadassa karaṇaṃ dassento āha ‘‘pupphena vā’’tiādi. Imehi aṭṭhahi dūsetīti yojanā. ‘‘Lābhenā’’tiādinā <span class="bld">‘‘aṭṭhahi asaddhammehī’’</span>ti ettha asaddhammasarūpaṃ dasseti. <span class="bld">Sārāgo</span>ti saṃrāgo, bhusaṃ rajjananti attho. <span class="bld">Paṭivirodho</span>ti doso. So hi yasmā alābhādīsu paṭivirujjhati, tasmā paṭivirodhoti vuccati. <span class="bld">Pāḷiya</span>nti vinayapāḷiyaṃ.</p>



<p class="bodytext"><span class="bld">Pāṇa</span>ntiādikā dve gāthāyo dvādasakkharena bandhitā. Paṭhamagāthāya tatiyapāde cariyasaddena <a name="V2.0212"></a> yuttattā ekakkharo adhiko. Ayaṃ panettha yojanā – pāṇaṃ <span class="bld">na hane</span> na ghāteyya, ādinnañca <span class="bld">na ādiye</span> na gaṇheyya, <span class="bld">musā</span> vitathavacanaṃ <span class="bld">na bhāse</span> na katheyya, <span class="bld">majjapo</span> majjapānaṃ na ca siyā, <span class="bld">abrahmacariyā</span> methunā virameyya, rattiṃ vikālabhojanaṃ na bhuñjeyya.</p>



<p class="bodytext">Mālaṃ na dhāre na dhāreyya, gandhañca na ācare, santhate mañce ca chamāyañca sayetha. Etañhi uposathaṃ aṭṭhaṅgikaṃ uposathaṃ iti dukkhantagunā buddhena pakāsitanti āhu paṇḍitāti.</p>



<p class="bodytext"><span class="bld">Saṅghabhedake</span>ti saṅghabhedakakkhandhake. <span class="bld">Tāsaṃyevā</span>ti bhikkhunīnameva. ‘‘Upāsikā aṭṭha varāni yācatī’’ti evaṃ sāmaññavacanassāpi atthapakaraṇādinā visesavisayo hotīti āha <span class="bld">‘‘visākhā’’</span>ti. Sā hi vividhā puttanattusaṅkhātā sākhā etissātthīti <span class="bld">visākhā</span>ti vuccati. <span class="bld">Sabbatthā</span>ti sabbesu aṭṭhakesu. Sesaṃ suviññeyyameva.</p>



<p class="centered">Iti aṭṭhakavāravaṇṇanāya yojanā samattā.</p>



<p class="subhead">Ekuttarikanayo navakavāravaṇṇanā</p>



<p class="bodytext"><a name="para329"></a><span class="paranum">329</span>. Navakesu <a name="M0.0583"></a> <span class="bld">acarītiādīnī</span>ti ādisaddena ‘‘carati, carissatī’’tiādīni (dī. ni. 3.340; aṭṭha. ni. 9.29-30) saṅgaṇhāti. <span class="bld">Taṃ kutettha labbhā</span>ti ettha <span class="bld">ta</span>nti anatthacaraṇaṃ, kopakaraṇaṃ vā. <span class="bld">Kuto</span>ti kena kāraṇena. <span class="bld">Etthā</span>ti etasmiṃ anatthacarakapuggale. <span class="bld">Labbhā</span>ti laddhā, sakkā laddhuṃ na labbhā evāti attho. Navannaṃ vā bhikkhūnaṃ kāraṇāti yojanā. <span class="bld">Taṇha</span>nti dvīsu esanataṇhāesitataṇhāsu esanataṇhaṃ. <span class="bld">Paṭiccā</span>ti ārabbha. <span class="bld">Pariyesanā</span>ti punappunaṃ esanā. <span class="bld">Lābho</span>ti rūpādiārammaṇalābho. <span class="bld">Vinicchayo</span>ti ñāṇataṇhādiṭṭhivitakkavasena catubbidho vinicchayo. Catubbidho hi dhammo ‘‘ettakaṃ mayhaṃ bhavissatī’’tiādinā vinicchinati anenāti vinicchayoti vuccati. <span class="bld">Chandarāgo</span>ti balavarāgo. <span class="bld">Ajjhosāna</span>nti ‘‘ahaṃ mama’’nti balavasanniṭṭhānaṃ, <span class="bld">pariggaho</span>ti taṇhādiṭṭhivasena paricchinditvā gahaṇaṃ. <span class="bld">Macchariya</span>nti paresaṃ sādhāraṇabhāvassa asahanatā. <span class="bld">Ārakkhā</span>ti dvārapidahanamañjūsagopanādivasena ābhuso rakkhanaṃ. <span class="bld">Ārakkhādhikaraṇanti</span> ārakkhakāraṇā, hetvatthe cetaṃ paccattavacanaṃ. Daṇḍādānādīsu paranisedhanatthaṃ daṇḍassa ādānaṃ <span class="bld">daṇḍādānaṃ</span>. Tathā ekatodhārādino satthassa ādānaṃ <span class="bld">satthādānaṃ. Kalaho</span>ti kāyakalahopi vācākalahopi. <span class="bld">Viggaho</span>ti <a name="V2.0213"></a> viruddhavasena gahaṇaṃ. <span class="bld">Vivādo</span>ti viruddhavasena vadanaṃ. ‘‘Tuvaṃ tuva’’nti anādaravasena vadanaṃ <span class="bld">tuvaṃtuvaṃ vādo,</span> pesuññavasena vadanaṃ <span class="bld">pesuññavādo,</span> musāvasena vadanaṃ <span class="bld">musāvādo,</span> daṇḍādānañca satthādānañca kalaho ca viggaho ca vivādo ca tuvaṃtuvaṃvādo ca pesuññavādo ca musāvādo ca <span class="bld">daṇḍādāna…pe… musāvādā. Musāvādā</span>ti ettha <span class="bld">vāda</span>saddo ‘‘tuvaṃ tuva’’nti ca ‘‘pesuñña’’nti ca etthāpi yojetabbo. ‘‘Ahaṃ seyyohamasmī’’ti pavattamānādayoti yojanā. <span class="bld">Adhiṭṭhitakālato paṭṭhāya na vikappetabbānī</span>ti adhiṭṭhānavikappanaṃ ekato na kātabbaṃ, adhiṭṭhite na vikappetabbanti adhippāyo. Pariṇataṃ lābhaṃ pariṇāmetīti sambandho.</p>



<p class="bodytext"><span class="bld">Etesaṃyeva</span> <a name="M0.0584"></a> <span class="bld">dānāna</span>nti etesaṃyeva adhammikānaṃ dānānaṃ. <span class="bld">Saṅghassa ninna</span>nti saṅghassa nataṃ, nāmitaṃ vā lābhanti sambandho. Saṅghassa namati, nāmiyatīti vā <span class="bld">ninnaṃ. Tesaṃyevā</span>ti tesaṃyeva tiṇṇaṃ dhammikadānānaṃ. Tayo tayo dānapaṭiggahaparibhoge sampiṇḍetvā navako gahetabbo. <span class="bld">Tatthevā</span>ti samathakkhandhake eva. <span class="bld">Ovādavaggassā</span>ti bhikkhunovādavaggassa. <span class="bld">Tatthevā</span>ti ovādavaggassa paṭhamasikkhāpade eva. <span class="bld">Sabbatthā</span>ti sabbesu navakesu.</p>



<p class="centered">Iti navakavāravaṇṇanāya yojanā samattā.</p>



<p class="subhead">Ekuttarikanayo dasakavāravaṇṇanā</p>



<p class="bodytext"><a name="para330"></a><span class="paranum">330</span>. Dasakesu <span class="bld">aṭṭhāne vā panā</span>ti akāraṇe vā pana. <span class="bld">Tatthā</span>ti navakesu. ‘‘Natthi dinnantiādivasenā’’ti ādisaddena ‘‘natthi yiṭṭhaṃ natthi huta’’ntiādayo (dha. sa. 1221; ma. ni. 94.225; 3.91, 116; saṃ. ni. 3.210; a. ni. 10.176) nava natthikā saṅgahetabbā. <span class="bld">‘‘Sassato lokoti ādivasenā’’</span>tiādisaddena (dī. ni. 1.31; ma. ni. 1.269) ‘‘asassato loko’’tiādayo (ma. ni. 1.269) nava antaggāhike saṅgaṇhāti. <span class="bld">Viparītā sammattā</span>ti dasahi micchattehi viparītā dasa sammattā sammādiṭṭhi sammāsaṅkappo sammāvācā sammākammanto sammāājīvo sammāvāyāmo sammāsati sammāsamādhi sammāñāṇaṃ sammāvimuttīti.</p>



<p class="bodytext">Dasa ādīnavā niddiṭṭhāti sambandho. <span class="bld">Undūrakkhāyita</span>nti mūsikena khāditaṃ. Ettha hi khedhātu khādanattho hoti. <span class="bld">Aggidaḍḍha</span>nti agginā daḍḍhaṃ. <span class="bld">Etesū</span>ti etesu dasasu paṃsukūlesu. <span class="bld">Udakasāṭikaṃ vā saṃkaccikaṃ vā</span>ti bhikkhunīnaṃ udakasāṭikaṃ <a name="V2.0214"></a> vā saṃkaccikaṃ vā. Ettha <span class="bld">vā</span>saddo aniyamavikappattho.</p>



<p class="bodytext"><span class="bld">Paṇṇasanthāro</span> tiṇasanthārena saṅgahito. <span class="bld">Sabbatthā</span>ti sabbesu dasakesu.</p>



<p class="centered">Iti dasakavāravaṇṇanāya yojanā samattā.</p>



<p class="subhead">Ekuttarikanayo ekādasakavāravaṇṇanā</p>



<p class="bodytext"><a name="para331"></a><span class="paranum">331</span>. Ekādasakesu <a name="M0.0585"></a> <span class="bld">tiṇapādukā</span>ti muñjapabbajehi avasesā tiṇamayapādukā. <span class="bld">Kaṭṭhapādukasaṅgahamevā</span>ti kaṭṭhapāduke saṅgahaṃ eva. <span class="bld">Tambalohamayena vā dārumayena vā</span>ti <span class="bld">vā</span>saddo aniyamavikappattho. <span class="bld">‘‘Nasi animittā’’</span>tiādayo bhikkhunikkhandhake (cūḷava. 423) niddiṭṭhā. <span class="bld">Te sabbe</span>ti sabbe te gaṇṭhikavidhā. <span class="bld">Naggenā</span>ti acelakena. <span class="bld">Te sabbe</span>ti sabbe te avandiyapuggalā. <span class="bld">Pubbe</span>ti dasake. <span class="bld">Kammavagge</span>ti avasāne kammavagge.</p>



<p class="bodytext">So bhikkhu yaṃ na nigaccheyya, etaṃ na nigataṃ aṭṭhānaṃ anavakāsoti yojanā. Evañhi sati <span class="bld">yaṃ</span>saddo kiriyāparāmasano hoti, atha vā yaṃ yena kāraṇena na nigaccheyya, etaṃ kāraṇaṃ aṭṭhānanti yojanā. Anadhigataṃ samādhinti yojanā. <span class="bld">Saddhammāssā</span>ti saddhammā assa. Assa akkosakaparibhāsakassa bhikkhussa saddhammā na vodāyanti na pariyodapentīti attho. <span class="bld">Rogātaṅka</span>nti rogasaṅkhātaṃ ātaṅkaṃ. <span class="bld">Nirayaṃ upapajjatī</span>ti nirayamhi upapajjati. <span class="bld">‘‘Upapajjatī’’</span>ti ettha upaiti kammappavacanīyaupasaggena yuttattā ‘‘niraya’’nti ettha bhummatthe upayogavacanaṃ daṭṭhabbaṃ. <span class="bld">Ettha</span> etasmiṃ aṅguttarapāḷiyaṃ (a. ni. 11.6).</p>



<p class="bodytext"><span class="bld">Āsevitāyā</span>ti ettha ātyūpasaggo ādikammatthoti āha ‘‘ādito paṭṭhāya sevitāyā’’ti. ‘‘Nipphāditāyā’’tiiminā <span class="bld">bhāvitāyā</span>ti ettha bhūsaddo sattatthoti dasseti, ‘‘vaḍḍhitāyā’’ti iminā vaḍḍhanatthoti dasseti. <span class="bld">Bahulīkatāyā</span>ti ettha bahulaṃ nāma atthato punappunanti āha ‘‘punappunaṃ katāyā’’ti. <span class="bld">Suyuttayānasadisāyā</span>ti suṭṭhu yuttena yānena sadisāya. Iminā <span class="bld">yānīkatāyā</span>ti ettha na yaṃkiñci yānaṃ viya kataṃ hoti, atha kho icchiticchitakkhaṇe ārohanīyattā suyuttayānaṃ viya kataṃ hotīti dasseti. Yathā kariyamāne patiṭṭhā hotīti yojanā. <span class="bld">Vatthukatāyā</span>ti ettha vatthusaddo patiṭṭhatthoti dasseti. Vasati <a name="M0.0586"></a> patiṭṭhahati <a name="V2.0215"></a> etthāti <span class="bld">vatthū</span>ti vacanattho kātabbo. <span class="bld">Anuṭṭhitāyā</span>ti ettha <span class="bld">anu</span>saddo naupacchinnattho, ṭhādhātu uppajjanatthoti dassento āha ‘‘anu anu pavattitāyā’’ti. ‘‘Samantato’’ti iminā <span class="bld">paricitāyā</span>ti ettha <span class="bld">pari</span>saddo samantatthoti dasseti. ‘‘Abhivaḍḍhitāyā’’ti iminā <span class="bld">ci</span>dhātu vaḍḍhanatthoti dasseti. <span class="bld">Samāraddhāyā</span>ti paripuṇṇaṃ ārādhitāya. <span class="bld">Rādha</span>dhātu hi sādhanattho hoti. ‘‘Vasībhāvaṃ upanītāyā’’ti iminā tadatthaṃ adhippāyena dasseti. <span class="bld">‘‘Na pāpakaṃ supinaṃ passatī’’</span>ti vacanassa atthāpattinayaṃ dassento āha ‘‘bhadrakaṃ panā’’tiādi. <span class="bld">Vuddhikāraṇabhūta</span>nti vuddhiyā kāraṇabhūtaṃ supinanti sambandho. <span class="bld">Devatā rakkhantī</span>ti ettha sāmaññato vuttepi ārakkhadevatāyeva gahetabbāti āha ‘‘ārakkhadevatā’’ti. Ārakkhadevatā nāma bhummadevādayo. <span class="bld">Khippa</span>nti bhāvanapuṃsakaṃ. Iminā <span class="bld">tuvaṭaṃ citta</span>nti ettha tuvaṭasaddo khippapariyāyoti dasseti. <span class="bld">Uttarimappaṭivijjhanto</span>ti ettha ‘‘uttari’’nti padassa avadhipekkhattā tassa avadhi ca uttarisaddassa idha arahattavācakabhāvañca vidhadhātuyā sacchikaraṇatthañca dassento āha <span class="bld">‘‘mettājhānato’’</span>tiādi. Tattha ‘‘mettājhānato’’ti iminā avadhiṃ dasseti, ‘‘arahatta’’nti iminā ‘‘uttari’’nti padassa sarūpatthaṃ dasseti, ‘‘asacchikaronto’’ti iminā vidhadhātuyā sacchikaraṇatthaṃ dasseti. <span class="bld">Sabbatthā</span>ti sabbesu ekādasakesu.</p>



<p class="centered">Iti ekādasakavāravaṇṇanāpariyosānāya</p>



<p class="centered">Ekuttarikavaṇṇanāya</p>



<p class="centered">Yojanā samattā.</p>



<p class="title">Uposathādipucchāvissajjanā</p>



<p class="bodytext"><a name="para332"></a><span class="paranum">332</span>. Vissajjane evamattho veditabboti yojanā. Kāyasāmaggī ādi nāmāti yojanā. <span class="bld">Osāraṇakiriyā</span>ti kathanakiriyā. <span class="bld">Chandapavāraṇaṃ</span> <a name="M0.0587"></a> <span class="bld">āharitvā</span>ti chandañca pavāraṇañca āharitvā. <span class="bld">Pavāraṇākathā</span>ti ‘‘saṅghaṃ bhante pavāremī’’tiādikā (mahāva. 210) pavāraṇākathā. Tajjanīyakammādīsu vatthu nāma kiṃ? Puggalo nāma koti āha ‘‘vatthu nāmā’’tiādi. Tattha <span class="bld">yena vatthunā</span>ti bhaṇḍanakārakādinā yena vatthunā karaṇabhūtena, hetubhūtena vā<a name="V2.0216"></a>. <span class="bld">Yenā</span>ti puggalena kattubhūtena, katanti sambandho. ‘‘Tassā tassā kammavācāyā’’ti padaṃ ‘‘avasānavacana’’nti pade avayavisambandho. <span class="bld">Sabbatthā</span>ti sabbesu vissajjanesu.</p>



<p class="centered">Iti uposathādipucchāvissajjanavaṇṇanāya yojanā</p>



<p class="bodytext">Samattā.</p>



<p class="subhead">Atthavasapakaraṇavaṇṇanā</p>



<p class="bodytext"><a name="para334"></a><span class="paranum">334</span>. <span class="bld">Atthavasapakaraṇe</span>ti avayaviādhāro. <span class="bld">Dasa atthavasetiādīsū</span>ti avayavādhāro. <span class="bld">Ya</span>nti vacanaṃ. <span class="bld">Uparimaṃ uparimaṃ pada</span>nti ‘‘saṅghaphāsutāyā’’tiādikaṃ uttaruttari vuttaṃ padaṃ. <span class="bld">Heṭṭhimassa heṭṭhimassa padassā</span>ti ‘‘saṅghasuṭṭhutāyā’’tiādikassa adho adho vuttassa padassa.</p>



<p class="bodytext">Yadetaṃ padasataṃ vuttanti yojanā. <span class="bld">Tatthā</span>ti tasmiṃ padasate, niddhāraṇe bhummaṃ, <span class="bld">atthasata</span>nti abhidheyyasataṃ. <span class="bld">Dhammasata</span>ntiabhidhānasataṃ, pāḷisatanti attho. ‘‘Atthasataṃ dhammasata’’nti padānaṃ atthantaravikappaṃ dassento āha <span class="bld">‘‘atha vā’’</span>tiādi. Tattha ye dasa atthavase paṭicca paññattaṃ, tesaṃ dasaatthavasānanti yojanā, ye dasa atthavase pubbe vaṇṇitā, tesaṃ dasaatthavasānanti yojanā. Paṭhamapārājikavaṇṇanāyaṃ (pārā. aṭṭha. 1.39) vaṇṇitāti sambandho. <span class="bld">Tatthā</span>ti ‘‘saṅghasuṭṭhutāyā’’tiādipāṭhe. <span class="bld">Suṭṭhu devā</span>ti suṭṭhu mahārāja. Hi yasmā āṇābalabhogabalaissariyabalehi dibbati, tasmā <span class="bld">devo</span>ti vuccati. <span class="bld">Yo cā</span>ti gahaṭṭho vā pabbajito vā, sampaṭicchatīti sambandho. <span class="bld">Tasmā</span>ti yasmā hitāya sukhāya hoti, tasmā. Ānisaṃsaṃ dassetvā paññapessāmīti <a name="M0.0588"></a> sambandho. Abhibhavitvā na paññapessāmīti yojanā. <span class="bld">Idhā</span>ti atthavasapakaraṇe. <span class="bld">Tadatthajotakāna</span>nti soyeva attho tadattho, tassa jotakā tadatthajotakā, tesaṃ. Idāni veditabbānīti sambandho. Atthaṃ jotentīti <span class="bld">atthajotakā,</span> saddā. Nīharitvā, niyametvā vā attho vuccate imāhi saddapaññattīhīti <span class="bld">niruttiyo</span>.</p>



<p class="bodytext"><span class="bld">Atthasata</span>nti gāthāyaṃ atthavase pakaraṇe atthasataṃ veditabbantiādinā yojanā kātabbā. <span class="bld">Iti hī</span>ti iti eva. <span class="bld">Hi</span>saddo hi evasaddattho. <span class="bld">Ida</span>nti ‘‘atthasata’’ntiādivacanaṃ, vuttanti sambandho. <span class="bld">Eta</span>nti yathāvuttaṃ atthaṃ paṭiccāti sambandho.</p>



<p class="centered">Iti samantapāsādikāya vinayasaṃvaṇṇanāya</p>



<p class="bodytext">Mahāvaggavaṇṇanāya</p>



<p class="centered">Yojanā samattā.</p>



<p class="title">Paṭhamagāthāsaṅgaṇikaṃ</p>



<p class="subhead">Sattanagaresu paññattasikkhāpadavaṇṇanā</p>



<p class="bodytext"><a name="para335"></a><span class="paranum">335</span>. <span class="bld">Ekaṃsa</span>nti <a name="V2.0217"></a> ettha bhummatthe upayogavacananti āha ‘‘ekasmiṃ aṃse’’ti. <span class="bld">Dasanakhasamodhānasamujjala</span>nti dasannaṃ nakhānaṃ samūhena suṭṭhu ujjalaṃ. Ettha ‘‘samujjala’’nti iminā <span class="bld">añjali</span>nti padassa ādarena, abhimukhaṃ vā jalati dibbatīti añjalīti atthaṃ dasseti. <span class="bld">Āsīsamānarūpovā</span>ti ettha āsīsamānarūpo evāti atthaṃ paṭikkhipanto āha ‘‘paccāsīsamānarūpo viyā’’ti. Ettha ‘‘viyā’’ti iminā ‘‘āsīsamāno ivā’’ti padavibhāgaṃ katvā <span class="bld">iva</span>saddo upamatthajotakoti dasseti. <span class="bld">Kissā</span>ti ettha karaṇatthe chaṭṭhīvibhatti hotīti āha ‘‘kena kāraṇenā’’ti. <span class="bld">Idhā</span>ti mama nisinnaṭṭhānaṃ. ‘‘Āgato’’ti iminā <span class="bld">idhamāgato</span>ti ettha makāro padasandhikaramattoti dasseti. <span class="bld">Assā</span>ti upālissa vissajjesīti sambandho. <span class="bld">Sabbatthā</span>ti sabbesu pañhesu. <span class="bld">Itī</span>ti evaṃ.</p>



<p class="bodytext"><span class="bld">Tatthā</span>ti vissajjane. <span class="bld">Bhaddako te ummaṅgo</span>ti ettha <span class="bld">ummaṅga</span>saddo pañhavācakoti āha ‘‘bhaddakā te pañhā’’ti. Tattha <span class="bld">te</span>ti tava. Kasmā <a name="M0.0589"></a> pañhā ‘‘ummaṅgo’’ti vuccatīti āha ‘‘pañcā hī’’tiādi. <span class="bld">Hi</span> yasmā ummaṅgoti vuccati, tasmā pañhā ummaṅgo nāmāti yojanā. ‘‘Ummujjitvā ṭhitattā’’ti iminā ummujjatīti <span class="bld">ummaṅgo</span>ti vacanatthaṃ dasseti. Mujadhātu ukārassa akāro, avijjandhakārasaṅkhātā udakato ummujjatīti attho. <span class="bld">‘‘Tagghā’’</span>ti nipātassa tasmā kāraṇāti atthaṃ dassento āha <span class="bld">‘‘yasmā’’</span>tiādi. ‘‘Sampaṭicchanatthe’’ti iminā tagghasaddo sādhuatthoti dasseti, taggha sādhūti attho. <span class="bld">Tīṇiyevā</span>ti ‘‘samādahitvā visibbentī’’ti ekaṃ, ‘‘sāmisenā’’ti ekaṃ, ‘‘sasitthaka’’nti ekanti imāni tīṇiyeva.</p>



<p class="subhead">Catuvipattivaṇṇanā</p>



<p class="bodytext"><a name="para336"></a><span class="paranum">336</span>. <span class="bld">Yaṃ taṃ pucchimhā</span>ti ettha niggahitato paraṃ akāralopoti āha ‘‘yaṃ taṃ apucchimhā’’ti<a name="V2.0218"></a>. Tattha <span class="bld">ya</span>nti pañhaṃ. <span class="bld">Ta</span>nti tuvaṃ. ‘‘Tva’’ntipi pāṭho, ayamevattho. <span class="bld">Taṃ tadevā</span>ti taṃ taṃ eva pañhaṃ. <span class="bld">Aññathā</span>ti aññaṃ ākāraṃ.</p>



<p class="bodytext"><span class="bld">Ye duṭṭhullā sā sīlavipattī</span>ti ettha nanu sīlavipattiṃ pucchanto pañho natthi, kasmā pana ‘‘sā sīlavipattī’’ti vissajjanaṃ vuttanti āha ‘‘kiñcāpī’’tiādi. <span class="bld">Eta</span>nti ‘‘ye duṭṭhullā sā sīlavipattī’’ti vacanaṃ. Tamevatthaṃ vitthārento āha ‘‘catūsu hī’’tiādi. <span class="bld">Vatvā</span>ti saṃkhepena vatvā.</p>



<p class="bodytext"><span class="bld">Tissannaṃ vipattīna</span>nti sīlavipattito avasesānaṃ tissannaṃ vipattīnaṃ. <span class="bld">Tatthā</span>ti ‘‘thullaccaya’’ntiādivacane.</p>



<p class="bodytext">‘‘Abbhācikkhantī’’ti padassa kattāraṃ dassento āha ‘‘vadantā’’ti. ‘‘Tathāha’’ntiādinā vadanākāraṃ dasseti.</p>



<p class="bodytext">‘‘Ayaṃ chahī’’ti iminā <span class="bld">ayaṃ sā</span>ti ettha <span class="bld">sā</span>saddo padālaṅkāroti dasseti. <span class="bld">Ettāvatā</span>ti ettakena ‘‘thullaccaya’’ntiādivacanamattena. Vissajjitaṃ hotīti sambandho.</p>



<p class="subhead">Chedanakādivaṇṇanā</p>



<p class="bodytext"><a name="para337"></a><span class="paranum">337</span>. <span class="bld">Kati</span> <a name="M0.0590"></a> <span class="bld">chedanakānī</span>tiādipucchānaṃ anusandhipucchābhāvaṃ dassento āha <span class="bld">‘‘yasmā panā’’</span>tiādi. Pucchā hi anusandhiananusandhivasena duvidhā. Tattha vissajjanena anusandhivasena pucchā <span class="bld">anusandhipucchā</span> nāma, vissajjanamanapekkhitvā yathākāmapucchā <span class="bld">ananusandhipucchā</span> nāma. Tāsaṃ vitthāro nettiaṭṭhakathādīsu gahetabbo. Idhāpi ‘‘ekādasa yāvatatiyakā’’ti vissajjanena anusandhānattā anusandhipucchā nāma. Yasmā pana vissajjitoti sambandho. <span class="bld">Saṅkhāvasenā</span>ti ekādasā’’ti saṅkhāya sattiyā, āyattena vā. <span class="bld">Saṅkhānusandhivasenevā</span>ti ‘‘katī’’ti saṅkhāya anusandhivasena eva. <span class="bld">Tesa</span>nti pañhānaṃ. <span class="bld">Tatthā</span>ti ‘‘cha chedanakānī’’tiādipāṭhe. <span class="bld">Idamevā</span>ti idaṃ eva vacanaṃ. <span class="bld">Apubba</span>nti pubbe na vuttaṃ, aporāṇaṃ navanti attho. <span class="bld">Yaṃ paneta</span>nti yaṃ pana etaṃ vacanaṃ. ‘‘Soḷasā’’ti iminā <span class="bld">sodasā</span>ti ettha dakārassa ḷakāraṃ katvā ‘‘soḷasā’’ti pāṭhopi yujjatīti dasseti. <span class="bld">Jānanti paññattā</span>ti ettha ‘‘evaṃ vatvā’’ti pāṭhasesaṃ ajjhāharitvā yojetabbabhāvaṃ dassento āha ‘‘jāna’’nti <a name="V2.0219"></a> evaṃ vatvā paññattā’’ti. <span class="bld">Te</span>ti ‘‘jāna’’nti paññattā sikkhāpadāti attho. <span class="bld">Eva</span>nti vakkhamānanayena. <span class="bld">Paviseyyātī</span>ti ettha <span class="bld">iti</span>saddo parisamānattho. Iti veditabboti yojanā.</p>



<p class="subhead">Asādhāraṇādivaṇṇanā</p>



<p class="bodytext"><a name="para338"></a><span class="paranum">338</span>. <span class="bld">Purima pañha</span>nti ‘‘kati chedanakānī’’tiādipañhānaṃ pure vuttaṃ pañhaṃ. <span class="bld">Tatthā</span>ti ‘‘vīsaṃ dve satānī’’tiādipāṭhe. <span class="bld">‘‘Dveaniyatehī’’</span>ti padassa asamāhāradiguvākyaṃ dassento āha ‘‘dvīhi aniyatehī’’ti. <span class="bld">‘‘Saddhi’’</span>nti iminā sahādiyoge karaṇavacananti dasseti.</p>



<p class="bodytext">Gāthāyaṃ ‘‘dhovanañca sikkhāpada’’ntiādinā yojanā kātabbā. <span class="bld">Dve lomā</span>ti dve eḷakalomasikkhāpadāni.</p>



<p class="bodytext"><span class="bld">‘‘Sakalo’’</span>tiādikāya aḍḍhateyyagāthāya yojanā suviññeyyāva.</p>



<p class="bodytext"><span class="bld">Saṅghamhā</span> <a name="M0.0591"></a> <span class="bld">dasa nissare</span>ti ettha ‘‘saṅghamhā nissārīyatī’’ti (pāci. 680, 730) evaṃ vuttā dasāti yojanānayaṃ dassento āha ‘‘saṅghamhā nissārīyatī’’tiādi. <span class="bld">Tatthā</span>ti bhikkhunivibhaṅge. <span class="bld">Tathā</span>ti yathā khuddakā, tathāti attho. <span class="bld">Itī</span>ti evaṃ.</p>



<p class="bodytext"><span class="bld">Tesa</span>nti pārājikānaṃ. Kaṇhasappādayo durāsadā viya durāsadā hontīti yojanā. <span class="bld">‘‘Durūpagamanā</span>ti iminā sadadhātuyā gatyatthaṃ dasseti. <span class="bld">Durāsajjanā</span>ti dukkhena āsajjitabbā, āsajjituṃ na sukarāti attho. <span class="bld">Samūpamā</span>ti samaupamā. Samūpamākāraṃ dassento āha <span class="bld">‘‘yathā’’</span>tiādi.</p>



<p class="bodytext"><span class="bld">Sādhāraṇa</span>nti aṭṭhahi pārājikehi sādhāraṇaṃ. Ekekassa pārājikassāti sambandho. <span class="bld">Avirūḷhī bhavanti te</span>ti ettha upamānopameyyānaṃ pākaṭabhāvaṃ katvā yojanānayaṃ dassento āha ‘‘yathā ete’’tiādi. <span class="bld">Avirūḷhidhammā</span>ti avirūḷhīsabhāvā. <span class="bld">Pakatisīlabhāvenā</span>ti pakatiyā sīlavantabhāvena, <span class="bld">‘‘pakatisīlābhāvenā’’</span>tipi pāṭho, pakatisīlassa abhāvena, abhāvahetūti attho. <span class="bld">Ettāvatā</span>ti ettakena ‘‘aṭṭheva pārājikā’’tiādivacanamattena, dassitaṃ hotīti sambandho. <span class="bld">Vibhattiyo</span>ti pārājikādivasena vibhajitabbāti vibhattiyoti. <span class="bld">Tatthā</span>ti ‘‘tevīsati saṅghādisesā’’tiādipāṭhe<a name="V2.0220"></a>. <span class="bld">Sabbasaṅgāhikavacana</span>nti sabbesaṃ tiṇṇaṃ samathānaṃ, sabbāsaṃ vā āpattīnaṃ samathānaṃ saṅgāhikavacanaṃ. <span class="bld">‘‘Dvīhi samathehī’’</span>ti sammukhāvinayena ca paṭiññātakaraṇena cāti dvīhi samathehi.</p>



<p class="bodytext"><span class="bld">Eta</span>nti ‘‘dve uposathā dve pavāraṇā’’ti vacanaṃ. <span class="bld">Vibhajanā</span>nīti vibhajitabbānaṃ vibhajanakiriyāya avinābhāvato bhāvavasena vuttaṃ, tasmā vibhajitabbāti <span class="bld">vibhattiyo</span>ti vacanattho kātabbo. Aparāpi imā vibhattiyo hontīti yojanā. Heṭṭhā vuttassa ‘‘vibhattimattadassaneneva cetaṃ vuttaṃ, na samathehi vūpasamanavasenā’’ti vacanassa atthanayato aññaṃ atthanayaṃ dassento āha <span class="bld">‘‘athavā’’</span>tiādi, ‘‘imāpi vibhattiyo’’ti padaṃ ‘‘nissāyā’’ti pade avuttakammaṃ<a name="M0.0592"></a>. Nissāya āpajjantīti sambandho. <span class="bld">Tā</span>ti āpattiyo. <span class="bld">Vuttappakārehevā</span>ti tīhi samathehīti vuttapakāreheva. <span class="bld">Taṃmūlikāna</span>nti te eva uposathādayo mūlametāsanti taṃmūlikā, tāsaṃ. Iminā kāriyūpacārena vuttanayaṃ dasseti. <span class="bld">Tā vibhattiyo</span>ti uposathādivibhattiyo.</p>



<p class="subhead">Pārājikādiāpattivaṇṇanā</p>



<p class="bodytext"><a name="para339"></a><span class="paranum">339</span>. Evaṃ vissajjetvāti sambandho. Yadidaṃ āpattipārājikaṃ nāmāti yojanā. <span class="bld">Āpattipārājika</span>nti āpattisaṅkhātaṃ pārājikaṃ. ‘‘Parājayamāpanno’’ti iminā sāsanato puggalaṃ parājetīti <span class="bld">pārājika</span>nti vacanatthaṃ dasseti. Ṇyapaccayo hetukatvatthavācako, yakārassa kakāro. <span class="bld">Cuto</span>ti cavako. <span class="bld">Paraddho</span>ti viraddho. <span class="bld">Bhaṭṭho</span>ti patito. <span class="bld">Niraṅkato</span>ti saṅghamhā apasārito. <span class="bld">Anīhate tasmiṃ puggale</span>ti tasmiṃ puggale saṅghamhā nīharitvā na harite, anapanīteti attho. ‘‘Uposathapavāraṇādibhedo’’ti iminā saṃvāsasarūpaṃ dasseti. Byañjane ādaramakatvā ‘‘etaṃ āpattī’’ti vuttaṃ. <span class="bld">Ayaṃ hī</span>ti ayaṃ evaṃ vakkhamāno. <span class="bld">Etthā</span>ti gāthāyaṃ. <span class="bld">Tena tasmā</span>ti ettha ‘‘tasmā’’ti padena ‘‘tenā’’ti padassa kāraṇatthaṃ dasseti.</p>



<p class="bodytext"><span class="bld">Etthā</span>ti dutiyagāthāyaṃ. Ādimhi ceva icchitabboti sambandho. <span class="bld">Hī</span>ti saccaṃ. <span class="bld">Etthā</span>ti parivāsadānādīsu catūsu kammesu. ‘‘Saṅgho’’tiādivacanattho tipadabhinnādhikaraṇabāhiratthasamāso hoti, cevasaddacasaddehi ādisesapadānaṃ ubhayapadatthapadhānabhāvaṃ dasseti, ‘‘icchitabbo’’ti padaṃ kārakānaṃ kiriyāpekkhattā kiriyatthāya pakkhittaṃ. <span class="bld">Assā</span>ti āpattiyā, iminā aññapadaṃ dasseti. Icchitabbatthe apaccayaṃ katvā taddhitantipi vadanti. Lahukanayo panesa. Ayaṃ panettha <a name="V2.0221"></a> garukanayo – ādi ca seso ca <span class="bld">ādisesā,</span> saṅgho ādisesesu assā icchitabboti <span class="bld">saṅghādiseso</span>ti.</p>



<p class="bodytext"><span class="bld">Anekaṃsikataṃ</span> <a name="M0.0593"></a> <span class="bld">pada</span>nti ettha <span class="bld">pada</span>nti sikkhāpadaṃ. Anekaṃsena kataṃ <span class="bld">anekaṃsikata</span>nti dassento āha ‘‘yasmā idaṃ sikkhāpadaṃ anekaṃsena kata’’nti. Yasmā kataṃ, tasmā aniyatoti pavuccatīti yojanā. <span class="bld">Tatthā</span>ti aniyate. <span class="bld">Yatthā</span>ti sikkhāpade. <span class="bld">Sopī</span>ti sikkhāpadadhammopi.</p>



<p class="bodytext"><span class="bld">Accayesū</span>ti dosesu. Te hi niddosaṃ atikkamma ayanti gacchanti pavattantīti <span class="bld">accayā</span>ti vuccanti. <span class="bld">Tenā</span>ti accayena. <span class="bld">Thūlo</span>ti oḷāriko. ‘‘Thūlattā’’ti iminā <span class="bld">‘‘teneta’’</span>nti ettha tenasaddassa kāraṇatthaṃ dasseti. Accayassa thūlattāti sambandho. <span class="bld">Eta</span>nti āpattidhammaṃ. Imāya gāthāya aññesaṃ lahukāpattīnaṃ thūlo accayo <span class="bld">thullaccayo</span>ti vacanatthaṃ dasseti. Dvebhāve sati saṃyogaparattā rasso hotīti daṭṭhabbaṃ.</p>



<p class="bodytext">‘‘Nissajjitvā desetabbato’’ti iminā nissajjanaṃ <span class="bld">nissaggo,</span> āpattidesanato pubbabhāge kattabbassa vinayakammassetamadhivacanaṃ, so etassatthīti <span class="bld">nissaggiya</span>nti vacanatthaṃ dasseti.</p>



<p class="bodytext">Kusaladhammasaddena kusalacittameva gahetabbanti āha ‘‘kusaladhammasaṅkhātaṃ kusalacitta’’nti. ‘‘Kusalacittaṃ pātetī’’ti iminā cittaṃ pātetīti <span class="bld">pācittiya</span>nti vacanatthaṃ dasseti. Ettha ‘‘cittapātiya’’nti vattabbe padavipariyāyaṃ katvā, takārassa ca lopaṃ katvā ‘‘pācittiya’’nti vuttaṃ. Acinteyyo hi pāḷinayo. Ṇyapaccayo hetukatvatthavācako. Nanu ‘‘pāteti kusalaṃ dhamma’’nti imināva ‘‘pācittiya’’nti padassa nibbacanaṃ siddhaṃ, kasmā pana ‘‘aparajjhati cittasammohanaṭṭhāna’’nti vuttanti āha ‘‘yaṃ panā’’tiādi. Yasmā hotīti sambandho.</p>



<p class="bodytext">Pāṭidesanīyāsu nibbacanameva adassetvā kasmā ‘‘bhikkhu aññātako santo’’tiādi vuttanti āha ‘‘vuttagārayhabhāvakāraṇadassanatthamevā’’ti. ‘‘Paṭidesetabbato’’ti iminā aññāpattidesanānayato ‘‘gārayha’’ntiādinā paṭi visuṃ vatvā desetabbāti <span class="bld">pāṭidesanīyā</span>ti nibbacanaṃ dasseti.</p>



<p class="bodytext"><span class="bld">Dukkaṭa</span>nti <a name="V2.0222"></a><a name="M0.0594"></a> ettha dusaddo duṭṭhuattho ca virūpattho ca hotīti dassento āha ‘‘duṭṭhu kataṃ, virūpaṃ vā kata’’nti. <span class="bld">Ta</span>nti kammaṃ. <span class="bld">Taṃ paneta</span>nti dukkaṭaṃ, khalitanti sambandho. <span class="bld">Assā</span>ti dukkaṭassa. Tassattho evaṃ veditabboti yojanā. <span class="bld">Hī</span>ti vitthāro. Yaṃ pāpanti yojanā. <span class="bld">Yadī</span>ti atha. <span class="bld">Yadi</span>saddo hi athapariyāyo. <span class="bld">Idampī</span>ti idampi kammaṃ, pāpanti sambandho.</p>



<p class="bodytext">‘‘Lapita’’nti iminā <span class="bld">durābhaṭṭha</span>nti ettha bhāsadhātuyā kathanatthaṃ dasseti. <span class="bld">Ya</span>nti vacanaṃ. <span class="bld">Kiñca bhiyyo</span>ti tato atirekaṃ kathetabbavacanaṃ kiñcāti attho. <span class="bld">Saṃkiliṭṭhañca yaṃ pada</span>nti ettha cakāro pisaddattho ‘‘pada’’nti ettha yojetabbo, <span class="bld">yaṃ</span>saddo kāraṇatthoti āha ‘‘saṃkiliṭṭhaṃ yasmā tampi pada’’nti. <span class="bld">Tampi pada</span>nti tampi vacanaṃ. <span class="bld">Pada</span>saddo hi vacanavācako. Tampi vacanaṃ yasmā saṃkiliṭṭhaṃ hotīti yojanā. Kathaṃ saṃkiliṭṭhaṃ hotīti yojanā. ‘‘Yasmā’’ti padena <span class="bld">yaṃ</span>saddo kāraṇatthoti dasseti. <span class="bld">Na</span>nti padaṃ. <span class="bld">‘‘Etaṃ iti vuccatī’’</span>ti saṃvaṇṇetabbapadaṃ. ‘‘Dubbhāsitanti etaṃ vuccatī’’ti saṃvaṇṇanāpadaṃ. <span class="bld">Eta</span>nti etaṃ padaṃ, etaṃ vacananti attho.</p>



<p class="bodytext"><span class="bld">Etthā</span>ti sekhiyagāthāya. <span class="bld">Ida</span>nti āpattīnaṃ nibbacanadīpakaṃ vacanaṃ, vuttanti sambandho. Kassa dīpanatthaṃ vuttanti āha ‘‘saṅgahitassa atthassa dīpanattha’’nti.</p>



<p class="bodytext"><span class="bld">Tatthā</span>ti ‘‘channamativassatī’’tiādivacane. <span class="bld">Geha</span>nti pakatigehaṃ. Idaṃ pana gehanti yojanā. Vitthārento āha ‘‘mūlāpattiñhī’’tiādi. ‘‘Avivaṭa’’nti vatvā tassatthaṃ dassetuṃ vuttaṃ ‘‘succhanna’’nti. <span class="bld">Vivaṭa</span>nti acchannaṃ. Nātivassanabhāvaṃ vitthārento āha ‘‘mūlāpattiñhī’’tiādi. Vivaranto bhikkhu nāpajjatīti sambandho. <span class="bld">Suddhante</span>ti suddhakoṭṭhāse. ‘‘Tasmā’’ti ca ‘‘tenā’’ti ca yebhuyyena atthato ekaṃ, tasmā vuttaṃ ‘‘tena kāraṇenā’’ti. <span class="bld">Evañcetaṃ vivaṭa</span>nti evaṃ etaṃ channaṃ ce vivaṭanti yojanā.</p>



<p class="bodytext"><span class="bld">Paripātiyamānāna</span>nti abhibhūyamānānaṃ. ‘‘Rukkhādigahanaṃ arañña’’nti iminā <span class="bld">pavana</span>nti padassa araññapariyāyataṃ dasseti. Gatisaddassa bhavabhedādiatthaṃ paṭikkhipitvā paṭissaraṇatthe hotīti dassento āha <a name="M0.0595"></a> ‘‘paṭissaraṇaṃ hotī’’ti. <span class="bld">Ta</span>nti pavanaṃ. <span class="bld">Te</span>ti migā. <span class="bld">‘‘Assasantī’’</span>ti padena ‘‘passasantī’’ti atthopi gahetabbo avinābhāvato, ānāpānaṃ karontīti attho. <span class="bld">Ākāso</span>ti ajaṭākāso. <span class="bld">Pakkhīna</span>nti vihaṅgamānaṃ. ‘‘Sabbesaṃ saṅkhatadhammāna’’nti iminā <span class="bld">dhammāna</span>nti ettha saṅkhatadhammoyeva gahetabboti dasseti. ‘‘Vināsovā’’ti <a name="V2.0223"></a> iminā <span class="bld">vibhava</span>saddo vināsavācakoti dasseti. <span class="bld">Tesa</span>nti sabbesampi saṅkhatadhammānaṃ. <span class="bld">Gatī</span>ti patiṭṭhā. Kasmā vibhavo dhammānaṃ gati hotīti āha ‘‘na hī’’tiādi. <span class="bld">Hī</span>ti yasmā. <span class="bld">Te</span>ti sabbepi saṅkhatadhammā. <span class="bld">Vināsa</span>nti vibhavaṃ. <span class="bld">Sucirampī</span>ti asītivassādikālampi. <span class="bld">Nibbānaṃ arahato gatī</span>ti saṃvaṇṇetabbapadaṃ. ‘‘Khīṇāsavassā’’ti iminā <span class="bld">arahato</span>ti padassa atthaṃ dasseti. ‘‘Anupādisesanibbānadhātū’’ti iminā <span class="bld">‘‘nibbāna’’</span>nti padassa idha adhippetanibbānaṃ dasseti. Gāthāya te te atthā saṃgahetvā gaṇiyanti etthāti <span class="bld">gāthāsaṅgaṇikaṃ</span>.</p>



<p class="centered">Iti paṭhamagāthāsaṅgaṇikavaṇṇanāya yojanā samattā.</p>



<p class="title">Adhikaraṇabhedaṃ</p>



<p class="subhead">Ukkoṭanabhedādivaṇṇanā</p>



<p class="bodytext"><a name="para340"></a><span class="paranum">340</span>. Adhikaraṇabhede evamattho veditabboti yojanā. Dassetuṃ āhāti sambandho. <span class="bld">Dve samathe</span>ti ettha dvinnaṃ samathānaṃ sarūpaṃ dassento āha ‘‘sammukhāvinayañca yebhuyyasikañcā’’ti. ‘‘Paṭisedhetī’’ti iminā <span class="bld">ukkoṭetī</span>ti ettha kuṭadhātuyā chedanatthaṃ atthato dasseti. Chedanaṃ nāma atthato samathapaṭisedhananti attho.</p>



<p class="bodytext"><a name="para341"></a><span class="paranum">341</span>. Dvādasasu ukkoṭesūti niddhāraṇe bhummaṃ. <span class="bld">Akataṃ kammantiādayo</span>ti ettha ādisaddena ‘‘dukkaṭaṃ kammaṃ, puna kātabbaṃ kamma’’nti dve ukkoṭā saṅgahetabbā. <span class="bld">Anihataṃ kammantiādayo</span>ti ettha ādisaddena ‘‘dunnihataṃ, puna nihanitabba’’nti dve ukkoṭā saṅgahetabbā. <span class="bld">Avinicchitantiādayo</span>ti ettha ādisaddena ‘‘duvinicchitaṃ, puna vinicchitabba’’nti dve <a name="M0.0596"></a> ukkoṭā saṅgahetabbā. <span class="bld">Avūpasantantiādayo</span>ti ettha ādisaddena ‘‘duvūpasantaṃ, puna vūpasametabba’’nti dve ukkoṭā saṅgahetabbā. <span class="bld">Apicā</span>ti sāmaññato pana.</p>



<p class="bodytext"><span class="bld">Tattha jātaka</span>nti ettha tasaddassa visayaṃ dassento āha ‘‘yasmiṃvihāre’’ti. Yasmiṃvihāre uppannaṃ <a name="V2.0224"></a> hotīti sambandho. Aññamaññassa attesu, attānaṃ vā paṭipakkhaṃ atthayanti icchantīti <span class="bld">attapaccatthikā. Pāḷimuttakavinicchayenevā</span>ti pāḷiyaṃ āgatehi samathehi muttakena dhammadesanāmattavinicchayeneva. <span class="bld">Ida</span>nti adhikaraṇaṃ. <span class="bld">Yenāpi vinicchayenā</span>ti pāḷimuttakena yenāpi vinicchayena.</p>



<p class="bodytext"><span class="bld">Añño</span>ti nevāsikehi añño vinayadharo pucchatīti sambandho. <span class="bld">Tehi cā</span>ti nevāsikehi ca.</p>



<p class="bodytext"><span class="bld">Etassā</span>ti vinayadharassa. <span class="bld">Aya</span>nti vinayadharo. <span class="bld">Tatthā</span>ti taṃ gāmaṃ. <span class="bld">Aññamaññaṃ vā saññāpentī</span>ti attapaccatthikā aññamaññaṃ vā saññāpenti. <span class="bld">Te bhikkhū</span>ti te attapaccatthikā bhikkhū. <span class="bld">Nijjhāpentī</span>ti saññāpenti. <span class="bld">Ukkoṭeti yo</span>ti yo ukkoṭeti. <span class="bld">Ete</span>ti attapaccatthike bhikkhū, disvāti sambandho. <span class="bld">Tatthā</span>ti gāmaṃ. <span class="bld">Tatthevā</span>ti antarāmagge eva.</p>



<p class="bodytext"><span class="bld">Tatthevā</span>ti gāmameva. <span class="bld">Tatthevā</span>ti tasmiṃyeva ṭhāne. <span class="bld">Tattha gata</span>nti taṃ gāmaṃ gataṃ.</p>



<p class="bodytext">‘‘Eseva nayo’’ti iminā pācittiyameva atidisati.</p>



<p class="bodytext">Saṅghena…pe… adhikaraṇe vadantopīti sambandho. Yaṃ panetaṃ āpattivuṭṭhānaṃ nāma hotīti yojanā. <span class="bld">Eta</span>nti āpattivuṭṭhānaṃ. <span class="bld">Vadantopī</span>ti <span class="bld">pi</span>saddo na kevalaṃ tiṇavatthārakaṃ ukkoṭentoyeva ukkoṭeti nāma, atha kho vadantopīti dasseti.</p>



<p class="bodytext"><span class="bld">Chandāgatiṃ gacchanto</span>tiādīsu agatigamanākāraṃ dassento āha ‘‘vinayadharo hutvā’’tiādi. Atthāya ukkoṭentoti sambandho. <span class="bld">Tassā</span>ti anatthaṃ carantassa. Mando pana ukkoṭeti nāmāti sambandho. Eko balavanissito ca hotīti sambandho. <span class="bld">Gahanamicchādiṭṭhi</span>nti <a name="M0.0597"></a> gahanasadisaṃ micchādiṭṭhiṃ pavanasadisaṃ micchādiṭṭhinti attho. <span class="bld">Balavante cā</span>ti ettha <span class="bld">ca</span>saddo sabbakammesu yojetabbo. <span class="bld">Nissitattā</span>ti ekassa nissitattā. <span class="bld">Balavanissito cā</span>ti etthāpi ca saddo sabbakattūsu yojetabbo. <span class="bld">Tassā</span>ti visamādinissitassa.</p>



<p class="bodytext"><span class="bld">So</span>ti sāmaṇero. <span class="bld">Maṅkubhūtātthā</span>ti maṅkū hutvā bhūtā, maṅkuṃ vā pattā attha bhavathāti attho. <span class="bld">Te</span>ti parājayabhikkhū. <span class="bld">Tassā</span>ti sāmaṇerassa. <span class="bld">So</span>ti sāmaṇero. <span class="bld">Te</span>ti parājayabhikkhū. <span class="bld">Ta</span>nti <a name="V2.0225"></a> sāmaṇeraṃ. <span class="bld">So</span>ti daharo. <span class="bld">Tato</span>ti sannipātakāraṇā. <span class="bld">Hiyyo</span>ti anantarātītāhe. <span class="bld">Itī</span>ti evaṃ vadeti. <span class="bld">So</span>ti daharo. Idaṃ sikkhāpadaṃ paññattanti yojanā. <span class="bld">Gacchā</span>ti gacchāhi. <span class="bld">Itī</span>ti evaṃ vattabboti yojanā.</p>



<p class="bodytext">Saṅghena saddhiṃ adhikaraṇaṃ vinicchinitvā pariveṇagataṃ ekaṃ bhikkhunti yojanā. <span class="bld">Kissā</span>ti kena kāraṇena. Evaṃ iminākārena vinicchitabbaṃ nanūti yojanā. <span class="bld">So</span>ti vinicchayakārako bhikkhu. Chandadāyako suviññeyyoyeva.</p>



<p class="subhead">Adhikaraṇanidānādivaṇṇanā</p>



<p class="bodytext"><a name="para342"></a><span class="paranum">342</span>. <span class="bld">Kiṃnidāna</span>ntiādīsu chasu padesu samāsabhāvaṃ dassento āha ‘‘kiṃnidānamassā’’tiādi. <span class="bld">Assā</span>ti vivādādhikaraṇassa. ‘‘Kiṃnidāna’’nti padānaṃ satipi samāsabhāve byañjanantapakatikattā ‘‘ki’’nti niggahitantabhāvena uccāraṇaṃ kātabbaṃ. <span class="bld">Sabbānetānī</span>ti sabbāni nidānantiādīni etāni padāni. <span class="bld">Vevacanānī</span>ti ekasmiṃyeva ‘‘kāraṇa’’nti atthe vividhāni vacanāni <span class="bld">vivacanāni,</span> tāniyeva <span class="bld">vevacanāni</span>. Atha vā vividhaṃ vacanametassatthassāti vivacanaṃ, kāraṇasaṅkhāto attho, abhidheyyaabhidhānabhāvena sambandhattā vivacanassa etāni <span class="bld">vevacanāni,</span> padāni.</p>



<p class="bodytext">‘‘Aṭṭhārasabhedakaravatthusaṅkhāto’’ti iminā vivādasarūpaṃ dasseti. <span class="bld">Vivāda</span>nti aṭṭhārasabhedakaravatthusaṅkhātaṃ vivādaṃ. <span class="bld">Eta</span>nti ‘‘vivādanidāna’’nti <a name="M0.0598"></a> etaṃ vacanaṃ. <span class="bld">Assā</span>ti anuvādādhikaraṇassa. <span class="bld">Idampī</span>ti ‘‘anuvādanidāna’’nti vacanampi. <span class="bld">Assā</span>ti āpattādhikaraṇassa. <span class="bld">Eta</span>nti ‘‘āpattinidāna’’nti vacanaṃ. Kiccameva byañjanavaḍḍhanavasena <span class="bld">kiccaya</span>nti vuttaṃ. <span class="bld">Assā</span>ti kiccādhikaraṇassa. Samanubhāsanādīnaṃ uppajjanakakiccānanti sambandho. <span class="bld">Eta</span>nti ‘‘kiccayanidāna’’nti vacanaṃ. <span class="bld">Ekapadayojanā</span>ti ekena <span class="bld">‘‘nidāna’’</span>nti padena yojanā. <span class="bld">Sabbapadānī</span>ti sabbāni samudayādīni padāni.</p>



<p class="bodytext"><span class="bld">Navanna</span>nti jātivasena channaṃ hetūnaṃ navasu antogadhattā tikavasenetaṃ vuttaṃ. <span class="bld">Byañjanamatta</span>nti hetupaccayavasena byañjanameva. <span class="bld">Hī</span>ti saccaṃ, yasmā vā. <span class="bld">Etthā</span>ti tatiyapucchāvissajjane.</p>



<p class="bodytext"><a name="para343"></a><span class="paranum">343</span>. <span class="bld">Dvādasa mūlānī</span>ti ettha dvādasannaṃ mūlānaṃ sarūpaṃ dassento āha ‘‘kodhaupanāhayugaḷakādīnī’’tiādi<a name="V2.0226"></a>. Ettha (vibha. 833, 944) ādisaddena makkhapaḷāsayugaḷa issāmacchariyayugaḷa māyāsāṭheyyayugaḷa pāpicchamicchādiṭṭhiyugaḷa sandiṭṭhiparāmāsiādhānaggāhiduppaṭinissaggiyugaḷavasena pañca yugaḷāni saṅgaṇhāti. <span class="bld">Ajjhattasantānappavattānī</span>ti niyakajjhattasantāne pavattāni.</p>



<p class="bodytext">Aṭṭhārasabhedakaravatthūnaṃ samuṭṭhānabhāvaṃ nibbacanena pakāsento āha ‘‘taṃ hī’’tiādi. <span class="bld">Ta</span>nti anuvādādhikaraṇaṃ, samuṭṭhātīti sambandho. Ettha ca ‘‘etesū’’ti iminā adhikaraṇabhāvaṃ dasseti. ‘‘Etehī’’ti iminā karaṇabhāvaṃ dasseti. <span class="bld">Tenā</span>ti kāraṇena. <span class="bld">Assā</span>ti vivādādhikaraṇassa. <span class="bld">Etānī</span>ti aṭṭhārasabhedakaravatthūni. <span class="bld">Sabbatthā</span>ti sabbesaṃ adhikaraṇānaṃ sabbesu samuṭṭhānesu.</p>



<p class="bodytext"><a name="para344"></a><span class="paranum">344</span>. Ekena adhikaraṇena kiccādhikaraṇenāti idaṃ vuttanti sambandho. <span class="bld">Etānī</span>ti adhikaraṇāni. <span class="bld">Ekaṃsato</span>ti ekaṃsena, ekakoṭṭhāsenāti attho. <span class="bld">Hī</span>ti saccaṃ, yasmā vā.</p>



<p class="bodytext">Sāvasesāpatti sammati viya anavasesāpatti na sammatīti yojanā. Kasmā na sammatīti āha ‘‘na hī’’tiādi. <span class="bld">Hī</span>ti yasmā. <span class="bld">Sā</span>ti anavasesā āpatti. <span class="bld">Tato</span>ti anavasesāpattito. Ettha <a name="M0.0599"></a> ca ‘‘na sakkā desetu’’nti iminā desanāgāminiyā abhāvaṃ dīpeti. ‘‘Na sakkā…pe… patiṭṭhātu’’nti iminā vuṭṭhānagāminiyā abhāvaṃ dīpeti.</p>



<p class="bodytext"><a name="para349"></a><span class="paranum">349</span>. <span class="bld">Tato</span>ti nayato. <span class="bld">Yattha sativinayo</span>tiādikā cha yamakapucchāti sambandho. <span class="bld">Tāsa</span>nti pucchānaṃ. <span class="bld">Pakāsito</span>ti pākaṭo.</p>



<p class="bodytext"><a name="para351"></a><span class="paranum">351</span>. <span class="bld">Dvinnampi samathāna</span>nti sammukhāvinayasativinayavasena dvinnampi samathānaṃ. <span class="bld">Yasmā</span>ti yena kāraṇena na sakkāti sambandho. Pattavaṭṭīnaṃ nānākaraṇanti sambandho. <span class="bld">Tesa</span>nti sammukhāvinayasativinayānaṃ nānākaraṇanti sambandho. Ayaṃ panettha yojanā – yasmā kadalikkhandhe pattavaṭṭīnaṃ nānākaraṇaṃ vinibbhujjitvā dassetuṃ na sakkā viya tesaṃ nānākaraṇaṃ vinibbhujjitvā dassetuṃ na sakkāti. <span class="bld">Tenā</span>ti kāraṇena. <span class="bld">Sabbatthā</span>ti sabbesu vissajjanesu.</p>



<p class="subhead">Sattasamathanidānavaṇṇanā</p>



<p class="bodytext"><a name="para352"></a><span class="paranum">352</span>. <span class="bld">Assā</span>ti <a name="V2.0227"></a> sammukhāvinayassa. <span class="bld">Tatthā</span>ti ‘‘nidānanidāno’’ti pāṭhe. <span class="bld">Ida</span>nti sammukhācatukkaṃ. <span class="bld">Laddhupavādo</span>ti laddho paresaṃ upavādo yenāti laddhupavādo, khīṇāsavo. <span class="bld">Yassa cā</span>ti yassa ca santiketi sambandho. <span class="bld">Ubhinna</span>nti desakapaṭiggāhakānaṃ dvinnaṃ.</p>



<p class="bodytext"><a name="para353"></a><span class="paranum">353</span>. Nanu pucchāyaṃ ‘‘sattannaṃ samathāna’’nti vuttaṃ, kasmā pana vissajjanāyaṃ sammukhāvinayassa samuṭṭhānaṃ na vuttanti āha ‘‘kiñcāpī’’tiādi. Tattha kiñcāpi vuttanti yojanā. Ettha <span class="bld">kiñcāpi</span>saddo sambhāvanattho, <span class="bld">pana</span>saddo garahattho. Tathā vuttampīti yojanā. <span class="bld">Kammasaṅgahābhāvenā</span>ti kamme saṅgahassa abhāvena. <span class="bld">Tatthā</span>ti tasmiṃ ‘‘kammassa kiriyā’’tiādipāṭhe. Kammaṃ karīyati imāyāti kiriyā, ñatti. Tena vuttaṃ ‘‘kammassa kiriyāti ñatti veditabbā’’ti. Kariyate ṭhapiyate <span class="bld">karaṇaṃ</span>. Sayaṃ upagamiyate <span class="bld">upagamanaṃ</span>. Ajjhesanena paraṃ upagamāpiyate <span class="bld">ajjhupagamanaṃ</span>. Adhivāsiyate <span class="bld">adhivāsanā</span>. Appaṭikkosiyate <span class="bld">apaṭikkosanā</span>. Iti imamatthaṃ dassento āha ‘‘karaṇanti tassāyevā’’tiādi. <span class="bld">Eta</span>nti kammaṃ. <span class="bld">Me</span>ti mayhaṃ. Khamudhātupayoge sampadānatthe <a name="M0.0600"></a> sampadānavacanaṃ. Atha vā meti mayā. Katvatthe karaṇavacanaṃ, sāmivacanaṃ vā. <span class="bld">Khamatī</span>ti katturūpasadisaṃ kammarūpaṃ. Rūpañhi katturūpasadisaṃ kammarūpaṃ ‘‘khamati saṅghassā’’tiādīsu (mahāva. 127) viya. Kammarūpasadisaṃ katturūpaṃ ‘‘upāsako sīlaṃ samādiyatī’’tiādīsu (paṭṭhā. 1.1.423) viya. Ettha kammatthe pavatto yapaccayo lopoti daṭṭhabbaṃ.</p>



<p class="subhead">Sattasamathanānātthādivaṇṇanā</p>



<p class="bodytext"><a name="para354"></a><span class="paranum">354</span>. Mātāputtādīnaṃ ayaṃ vivādoti yojanā. ‘‘Viruddhavādattā’’ti iminā vadanaṃ vādo, viruddho vādo <span class="bld">vivādo</span>ti nibbacanaṃ dasseti. <span class="bld">Adhikaraṇīyatāyā</span>ti vūpasamitatāya. Iminā adhikariyati samathehi vūpasamiyatīti <span class="bld">adhikaraṇa</span>nti vacanatthaṃ dasseti. <span class="bld">Sabbatthā</span>ti sabbesu adhikaraṇabhedesu.</p>



<p class="centered">Iti adhikaraṇabhedavaṇṇanāya yojanā samattā.</p>



<p class="title">Dutiyagāthāsaṅgaṇikaṃ</p>



<p class="subhead">Codanādipucchāvissajjanāvaṇṇanā</p>



<p class="bodytext"><a name="para359"></a><span class="paranum">359</span>. Dutiyagāthāsaṅgaṇiyaṃ <a name="V2.0228"></a> codanā nāma kiṃ dassetvā codanāti āha ‘‘vatthuñca āpattiñca dassetvā codanā’’ti. Dosaṃ sarāpetīti <span class="bld">dosasāraṇā. Saṅghasannipāto</span>ti saṅghassa sannipatanaṃ. Iminā <span class="bld">saṅgho</span>ti ettha uttarapadalopaṃ dasseti. <span class="bld">Matikamma</span>nti ettha matisaddo icchatthoti āha ‘‘vuccati mantaggahaṇa’’nti. <span class="bld">Ta</span>nti matikammaṃ.</p>



<p class="bodytext">‘‘Tena cuditakapuggalenā’’ti padaṃ ‘‘sāraṇatthāyā’’ti pade kāritakammaṃ. <span class="bld">Tassa puggalassā</span>ti tassa cuditakassa puggalassa, iminā ‘‘niggahatthāyā’’ti padassa kammaṃ dasseti. <span class="bld">Tatthā</span>ti tasmiṃ adhikaraṇavinicchayaṭṭhāne. <span class="bld">Pariggahaṇatthāyā</span>ti pari vīmaṃsitvā gahaṇatthāya. <span class="bld">Dhammā-dhamma</span>nti <a name="M0.0601"></a> bhūtābhūtaṃ. ‘‘Vinicchayasanniṭṭhāpanattha’’nti iminā pāḷiyaṃ pāṭhasesaṃ dasseti.</p>



<p class="bodytext"><span class="bld">Mā kho paṭigha</span>nti ettha <span class="bld">paṭigha</span>saddo kopapariyāyoti āha ‘‘kopaṃ mā janayī’’ti. ‘‘Cuditake vā codake vā’’ti iminā ‘‘saṅghe’’ti ādhāraṃ paṭikkhipati. <span class="bld">Sace anuvijjako tuva</span>nti ettha <span class="bld">anuvijjaka</span>saddo vinayadharapariyāyoti āha ‘‘vinayadharo’’ti. Vinayadharo hi yasmā codakacuditakānaṃ vacanaṃ anuminitvā vatthuāpattādivasena vidati, tasmā <span class="bld">anuvijjako</span>ti vuccati.</p>



<p class="bodytext">Viruddhaṃ gāhaṃ saṃvattetīti <span class="bld">viggāhikaṃ</span>. ‘‘Na tva’’ntiādinā ṇikapaccayassa sarūpaṃ dasseti. <span class="bld">Yāyā</span>ti kathāya. Suttādīnaṃ sarūpaṃ dassento āha <span class="bld">‘‘suttaṃ nāmā’’</span>tiādi.</p>



<p class="bodytext"><span class="bld">Anuyuñjanavatta</span>nti anuyuñjanassa, anuyuñjane vā vattaṃ. Kusalena buddhimatāti ettha <span class="bld">kusala</span>saddo chekapariyāyo, <span class="bld">buddhimantu</span>saddo paṇḍitapariyāyoti āha ‘‘chekena paṇḍitenā’’ti. ‘‘Ñāṇapāramippattenā’’ti iminā <span class="bld">buddhimatā</span>ti ettha na kevalaṃ ñāṇasāmaññaṃ, atha kho sabbaññutaññāṇanti dasseti. <span class="bld">Aya</span>nti eso yathāvutto attho. <span class="bld">Ayaṃ panā</span>ti eso vakkhamāno pana. <span class="bld">Etthā</span>ti imāsu gāthāsu. Sace tvaṃ anuvijjako hosīti yojanā. Yaṃ pana anuyogavattaṃ kataṃ supaññattaṃ sabbasikkhāpadānaṃ anulomanti yojanā. <span class="bld">Ta</span>nti anuyogavattaṃ. <span class="bld">Itī</span>ti ayaṃ sādhippāyasaṅkhepavaṇṇanā. <span class="bld">Attano</span>ti anuvijjakassa. <span class="bld">Samparāye</span>ti paraloke. <span class="bld">Yo</span>ti anuvijjako. <span class="bld">Ta</span>nti anuyogavattaṃ<a name="V2.0229"></a>. <span class="bld">Gati</span>nti sugatiṃ. <span class="bld">Hita</span>nti codakacuditakānaṃ hitaṃ. <span class="bld">Gavesanto</span>ti ñāṇena esanto. Iminā hitaṃ esantoti <span class="bld">hitesī</span>ti vacanatthaṃ dasseti. <span class="bld">Mettañcā</span>ti appanāpattaṃ mettañca. <span class="bld">Mettāpubbabhāgañcā</span>ti appanāmettāya pubbabhāge pavattaṃ parikammaupacāramettañca. Tava bhāre saṅghena kate evāti yojanā.</p>



<p class="bodytext"><span class="bld">Yo</span>ti anuvijjako. <span class="bld">Etesa</span>nti codakacuditakānaṃ. ‘‘Bhāsita’’nti iminā <span class="bld">vohāra</span>saddo bhāsitapariyāyoti dasseti. <span class="bld">Ta</span>nti sahasā vohāraṃ.</p>



<p class="bodytext"><span class="bld">Anusandhita</span>nti <a name="M0.0602"></a> ettha vinicchayānusandhiṃ paṭikkhipanto āha ‘‘kathānusandhi vuccatī’’ti. Kathāya anurūpaṃ sandahanaṃ <span class="bld">kathānusandhi. Paṭiññānusandhitenā</span>ti ettha paṭiññāsaddaanusandhisaddānaṃ tulyādhikaraṇato aññaṃ bhinnādhikaraṇaṃ dassento āha <span class="bld">‘‘athavā’’</span>tiādi. Lajjiṃ puggalanti sambandho. <span class="bld">Tatthā</span>ti gāthāyaṃ. <span class="bld">Vattānusandhinā</span>ti ācārasaṅkhātena vattena anusandhinā assa alajjīssa vattena saddhiṃ yā paṭiññā sandhiyatīti yojanā.</p>



<p class="bodytext"><span class="bld">Jānanto āpajjatī</span>ti jānanto hutvā āpajjati. Iminā <span class="bld">sañciccā</span>ti padassa sañcetetvāti atthaṃ dasseti. Vītikkamacetanāya saddhiṃ cetetvāti attho. ‘‘Na deseti na vuṭṭhātī’’ti iminā <span class="bld">parigūhatī</span>ti ettha parigūhanaṃ nāma atthato na desanaṃ na vuṭṭhānanti dasseti.</p>



<p class="bodytext"><span class="bld">Ya</span>nti ‘‘sañcicca āpattiṃ āpajjatī’’ti vacanaṃ. <span class="bld">Tumhehī</span>ti parihārakārakehi. <span class="bld">Sacca</span>nti tathaṃ avitathaṃ. <span class="bld">Ahampī</span>ti codakopi. <span class="bld">Pi</span>saddena parihārakaṃ sampiṇḍeti. <span class="bld">Na</span>nti ‘‘sañciccā’’tiādivacanaṃ. <span class="bld">Ta</span>nti tuvaṃ, tvaṃ vā.</p>



<p class="bodytext"><span class="bld">Pubbāpara</span>nti ettha pubbe kathetabbaṃ <span class="bld">pubbaṃ,</span> aparamhi kathetabbaṃ <span class="bld">aparaṃ,</span> pubbañca aparañca pubbāparanti dassento āha ‘‘pure’’tiādi. ‘‘Tasmiṃ pubbāpare’’ti iminā pāḷiyaṃ <span class="bld">pubbaparassā</span>ti ettha bhummatthe sāmivacananti dasseti.</p>



<p class="bodytext"><span class="bld">Dvīhī</span>ti <a name="V2.0230"></a> pārājikasaṅghādisesavasena dvīhi. <span class="bld">Pañcahī</span>ti thullaccayādivasena pañcahi. <span class="bld">Micchādiṭṭhiyā</span>ti ‘‘natthi dinna’’ntiādinā (dha. sa. 1221) dasavatthukāya micchādiṭṭhiyā. <span class="bld">Antaggāhikadiṭṭhiyā</span>ti ‘‘sassato loko’’tiādinā (dī. ni. 1.31; ma. ni. 1.269) dasavatthukāya antaggāhikadiṭṭhiyā. <span class="bld">Sabbatthā</span>ti sabbesu dutiyagāthāsaṅgaṇikesu.</p>



<p class="centered">Iti dutiyagāthāsaṅgaṇikavaṇṇanāya yojanā samattā.</p>



<p class="title">Codanākaṇḍaṃ</p>



<p class="subhead">Anuvijjakakiccavaṇṇanā</p>



<p class="bodytext"><a name="para360-1"></a><span class="paranum">360-1</span>. Idāni <a name="M0.0603"></a> āraddhanti sambandho. Eko bhikkhu ekena mātugāmenāti yojanā. <span class="bld">So</span>ti passanto bhikkhu. <span class="bld">Ta</span>nti nikkhamantaṃ pavisantaṃ vā bhikkhuṃ. <span class="bld">Itaro</span>ti cuditako. <span class="bld">Tassā</span>ti codakassa. <span class="bld">Na upetī</span>ti na upagacchati. <span class="bld">Na paṭijānātī</span>ti na paṭissavaṃ karoti. <span class="bld">Etthā</span>ti mātugāmena nikkhamantapavisantaṭṭhāne. <span class="bld">Ya</span>nti kammaṃ. <span class="bld">Tenā</span>ti codakena. <span class="bld">Tassā</span>ti codakassa vacanenāti sambandho. <span class="bld">Itaro</span>ti cuditako. <span class="bld">Asuddhaparisaṅkito</span>ti asuddhāya aṭṭhāne uppannāya parisaṅkāya parisaṅkito. Tadatthaṃ dasseti ‘‘amūlakaparisaṅkito’’ti iminā. <span class="bld">Tassa puggalassā</span>ti cuditakassa paṭiññāyāti sambandho. <span class="bld">Sabbatthā</span>ti sabbesu anuvijjakakiccesu.</p>



<p class="centered">Iti anuvijjakakiccavaṇṇanāya yojanā samattā.</p>



<p class="subhead">Codakapucchāvissajjanā</p>



<p class="bodytext"><a name="para362-3"></a><span class="paranum">362-3</span>. <span class="bld">Sacce ca akuppe cā</span>ti padhānaṃ sambandhaṭṭhānaṃ dassento āha ‘‘patiṭṭhātabba’’nti. ‘‘Ya’’ntiādinā sacce patiṭṭhātabbabhāvaṃ dasseti. <span class="bld">Ya</span>nti kammaṃ. ‘‘Na cā’’tiādinā akuppe patiṭṭhātabbabhāvaṃ dasseti. <span class="bld">Otiṇṇañcā</span>ti vinicchayaṃ otiṇṇañca. ‘‘Vacana’’nti iminā otiṇṇānotiṇṇasarūpaṃ dasseti. <span class="bld">Tatrā</span>ti purimavacanāpekkhaṃ. ‘‘Otiṇṇānotiṇṇaṃ <a name="V2.0231"></a> jānitabba’’nti vacaneti hi attho. <span class="bld">Codakassa pamāṇa</span>nti ‘‘dhammo’’ti vā ‘‘adhammo’’ti vā ‘‘bālo’’ti vā ‘‘paṇḍito’’ti vā codakassa pamāṇaṃ. <span class="bld">Cuditakassa pamāṇa</span>nti dhammacuditako nu kho, noti cuditakassa pamāṇaṃ. <span class="bld">Anuvijjakassa pamāṇa</span>nti sakkā nu kho vinicchituṃ, noti anuvijjakassa pamāṇaṃ. Anuvijjako vattabboti sambandho. <span class="bld">Yena dhammenā</span>tiādīsu dhammādīnaṃ sarūpaṃ dassento āha ‘‘dhammoti bhūtaṃ vatthū’’tiādi. Etena dhammena ca etena vinayena ca etena satthusāsanena cāti yojanā. Tasmā anuvijjakena vūpasametabbanti sambandho. <span class="bld">Etthā</span>ti anuvijjakassa paṭipajjitabbaṭṭhāne.</p>



<p class="bodytext"><span class="bld">Avañña</span>nti <a name="M0.0604"></a> avajānanaṃ. <span class="bld">Ime</span>ti therā. ‘‘Khatattā’’ti iminā attanāva attā khaññatīti <span class="bld">khato</span>ti vacanatthaṃ dasseti. Upahaniyantīti <span class="bld">upahatāni,</span> upahatāni indriyāni anenāti <span class="bld">upahatindriyo</span>. ‘‘Paññāya abhāvato’’ti iminā <span class="bld">dummedho</span>ti ettha dusaddo abhāvattho, medhāsaddo paññāpariyāyoti dasseti. Natthi medhā etassāti <span class="bld">dummedho</span>ti nibbacanaṃ kātabbaṃ. Khato…pe… dummedho so anuvijjako upagacchatīti yojanā. <span class="bld">Tasmā</span>ti yasmā upagacchati, tasmā vuttanti sambandho. <span class="bld">Tassā</span>ti pāṭhassa, gāthāya vā. Vitthāraṃ dassento āha ‘‘cuditakacodakesu hī’’tiādi. <span class="bld">Ubhopete</span>ti ubhopi ete āmisapuggalanissaye. <span class="bld">Dhammo</span>ti sāsanadhammo. <span class="bld">Itī</span>ti ayamattho.</p>



<p class="bodytext"><span class="bld">Upakaṇṇakaṃ jappatī</span>ti ettha kaṇṇassa samīpaṃ upakaṇṇaṃ, tadeva upakaṇṇakanti dassento āha ‘‘evaṃ kathehī’’tiādi. ‘‘Kaṇṇamūle’’ti iminā upakaṇṇakanti ettha upasaddassa samīpatthaṃ dasseti. <span class="bld">Mantetī</span>ti katheti. Iminā jappadhātuyā kathanatthaṃ dasseti. <span class="bld">Jimhaṃ pekkhatī</span>ti ettha jimhasaddo kuṭilavācako, kuṭilaṃ nāma atthato idha dosoti āha ‘‘dosamevā’’ti.</p>



<p class="bodytext"><span class="bld">Kathānusandhī</span>ti cuditakaanuvijjakānaṃ kathāya anusandhi. <span class="bld">Vinicchayānusandhī</span>ti anuvijjakena katassa āpattānāpattivinicchayassa anusandhi. <span class="bld">Sabbatthā</span>ti codanākaṇḍe.</p>



<p class="centered">Iti codanākaṇḍavaṇṇanāya yojanā samattā.</p>



<p class="title">Cūḷasaṅgāmaṃ</p>



<p class="subhead">Anuvijjakassa paṭipattivaṇṇanā</p>



<p class="bodytext"><a name="para365"></a><span class="paranum">365</span>. Cūḷasaṅgāme <a name="V2.0232"></a> samāgamanaṃ <span class="bld">saṅgāmo,</span> samāgamenti sannipatanti etthāti vā <span class="bld">saṅgāmo</span>ti vacanatthaṃ dassento āha ‘‘saṅgāmo vuccati…pe… saṅghasannipāto’’ti. Sannipatanaṃ <span class="bld">sannipāto,</span> sannipatanti <a name="M0.0605"></a> ettha deseti vā sannipāto, saṅghassa sannipāto <span class="bld">saṅghasannipāto</span>. Saṅgāma yuddheti dhātupāṭhesu (saddanītidhātumālāyaṃ 18 makārantadhātu) vuttaṃ. Tattha yuddhaṃ nāma atthato adhikaraṇavinicchayoti gahetabbaṃ. Tadatthaṃ vitthārento āha ‘‘tatra hī’’tiādi. Tattha <span class="bld">tatrā</span>ti tasmiṃ saṅgāme, samosarantīti sambandho. <span class="bld">Attapaccatthikā</span>ti attano paṭipakkhaṃ atthayanti. <span class="bld">Uddhamma</span>nti dhammato viyogaṃ. Dīpentā hutvāti yojanā. Ke viyāti āha ‘‘vajjiputtakā viyā’’ti. So bhikkhu pavattetīti sambandho. <span class="bld">Laddhi</span>nti uddhammādivādaṃ. <span class="bld">Tatthā</span>ti saṅgāme. <span class="bld">Avacaratī</span>ti ogāhetvā cāreti pavatteti. Tamevatthaṃ dassento āha ‘‘ajjhogāhetvā vinicchayaṃ pavattetī’’ti. Ettha ‘‘ajjhogāhetvā’’ti iminā <span class="bld">ava</span>tyūpasaggassa ogāhatthaṃ dasseti. ‘‘Vinicchayaṃ pavattetī’’ti iminā caradhātussa kāritantogadhattā sahakāritakammena pavattanatthaṃ dasseti. Iminā saṅgāme avacaratīti <span class="bld">saṅgāmāvacaro</span>ti nibbacanaṃ dasseti. Ko viyāti āha ‘‘yasatthero viyā’’ti. <span class="bld">Mānaddhaja</span>nti ketukamyatāpaccupaṭṭhānamānasaṅkhātaṃ dhajaṃ. <span class="bld">Rajoharaṇasamenā</span>ti ettha rajaṃ harati apaneti anenāti <span class="bld">rajoharaṇaṃ,</span> pādapuñjanaṃ, tena samenāti dassento āha ‘‘pādapuñjanasamenā’’ti. Pādaṃ puñjati sodheti anenāti <span class="bld">pādapuñjanaṃ,</span> tena samo <span class="bld">pādapuñjanasamo,</span> tena. Samākāraṃ dassento āha ‘‘yathā’’tiādi. Rajoharaṇassa neva rāgo hotīti sambandho. <span class="bld">Yathāpatirūpa</span>nti patirūpassa anulomaṃ, patirūpānatikkantanti attho. Akathentena nisīditabbanti sambandho. <span class="bld">Sāmaṃ vā dhammo</span>ti ettha dhammo nāma koti āha ‘‘kappiyākappiyanissitā vā’’tiādi. Rūpārūpaparicchedo ca samathācāro ca vipassānācāro ca ṭhānavattañca nisajjavattañca, ādisaddena caṅkamavattādīni saṅgaṇhāti. Cuddasamahāvattādīnaṃ ‘‘kappiyākappiyanissitā’’ti padena gahitattā vattasaddena ṭhānavattādīni eva gahetabbāni, ādisaddena caṅkamavattādīni gahetabbāni. <span class="bld">Paro vā ajjhesitabbo</span>ti yovā so vā koci ajjhesitabboti āha ‘‘yo’’tiādi. Iminā <a name="M0.0606"></a> na yo vā so vā koci ajjhesitabbo, samatthoyeva pana ajjhesitabboti vā dasseti. ‘‘Āvuso’’tiādinā vattabbākāraṃ dasseti. <span class="bld">Ariyo</span> <a name="V2.0233"></a> <span class="bld">vā tuṇhībhāvo</span>ti ettha na kevalaṃ kathetuṃ asamatthavasena tuṇhībhāvo, kammaṭṭhānamanasikāravasena panāti āha ‘‘kammaṭṭhānamanasikāravasena tuṇhībhāvo’’ti. Ariyānaṃ eso <span class="bld">ariyo,</span> tuṇhībhāvo. ‘‘Nāvajānitabbo’’ti iminā <span class="bld">nātimaññitabbo</span>ti padassa atikkamma na maññitabboti dasseti.</p>



<p class="bodytext"><span class="bld">Upajjhāyo</span>ti codakacuditakānaṃ upajjhāyo. <span class="bld">Sabbatthā</span>ti sabbesu ‘‘na ācariyo pucchitabbo’’tiādipadesu. Kulameva jātināmagottavasena ayanti apadisiyatīti <span class="bld">kulapadeso. Atrassā</span>ti ettha atra assāti padacchedaṃ katvā atrasaddo puggalavisayo, assasaddo ākhyātikoti āha ‘‘atra puggale’’tiādi. Tattha ‘‘bhaveyyā’’ti iminā assasaddassa sabbanāmattañca ‘‘bhavatī’’ti vattamānikabhāvañca paṭikkhipati. <span class="bld">Parisānuvidhāyakenā</span>ti parisāya anumataṃ karontena. Iminā <span class="bld">no parisakappikenā</span>ti ettha <span class="bld">kappa</span>saddo vijhatthoti dasseti. <span class="bld">Ya</span>nti vacanaṃ. <span class="bld">Na hatthamuddā</span>ti mudanti etāyāti <span class="bld">muddā,</span> sakkharamaṅguliyaṃ hatthassa muddā avayaviavayavavasena sambandhattāti <span class="bld">hatthamuddā</span>. Tassā vikāro ‘‘hatthamuddā’’ti gahetabboti āha ‘‘hatthavikāro’’ti.</p>



<p class="bodytext">‘‘Atthaṃ anuvidhiyantenā’’ti ettha <span class="bld">attha</span>nti vinicchayatthaṃ. <span class="bld">Anuvidhiyantenā</span>ti sallakkhentena. Iti imamatthaṃ dassento āha ‘‘vinicchayapaṭivedhameva sallakkhentenā’’ti. <span class="bld">Sannipātamaṇḍale</span>ti sannipātāya parisāya samūhe, sannipātamaṇḍalassa majjheti attho. <span class="bld">Na vītihātabba</span>nti ettha vītiharaṇaṃ nāma atthato hāpananti āha ‘‘na vinicchayo hāpetabbo’’ti. <span class="bld">Duruttavāca</span>nti codakacuditakānaṃ duruttavācaṃ. <span class="bld">Hitaparisakinā</span>ti ettha hitaṃ pari esatīti hitaparisako, karuṇā ca karuṇāpubbabhāgo ca, so etassatthīti <span class="bld">hitaparisakī,</span> puggalo, tena hitaparisakinā. Tamevatthaṃ dassento āha ‘‘hitesinā hitagavesinā’’ti<a name="M0.0607"></a>. <span class="bld">Karuṇā</span>ti appanāpattā karuṇā. <span class="bld">Karuṇāpubbabhāgo</span>ti appanāpattāya karuṇāya pubbabhāge pavattā parikammaupacārakaruṇā. <span class="bld">Padadvayepī</span>ti ‘‘hitānukampinā kāruṇikena bhavitabbaṃ. Hitaparisakinā asamphappalāpinā bhavitabba’’nti padadvayepi. Ayaṃ adhippāyo veditabboti yojanā. ‘‘Asundaravacana’’nti iminā <span class="bld">asurutta</span>nti ettha sundaraṃ uttaṃ <span class="bld">suruttaṃ,</span> na suruttaṃ asuruttanti vacanatthaṃ dasseti. <span class="bld">Pariggahetabbo</span>ti parivīmaṃsitvā gahetabbo.</p>



<p class="bodytext"><span class="bld">Tassā</span>ti adhammacodakassa. <span class="bld">Anosaṭaṃ vatthu</span>nti ettha ‘‘codakacuditakehi vutta’’nti padaṃ adhikāravasena veditabbaṃ. Ettha ca <span class="bld">anosaṭa</span>nti vinicchayaṃ anosaṭanti attho. Kiṃ paggaṇhitabboti <a name="V2.0234"></a> āha ‘‘nanu tva’’ntiādi. <span class="bld">Anuyogavatta</span>nti ‘‘kālena vakkhāmī’’tiādinā (cūḷava. 399; pari. 362, 437) vuttaṃ, ‘‘sacce ca akuppe cā’’ti (cūḷava. 401) ca vuttaṃ anuyuñjanavattaṃ. Tañhi yasmā anena vattena codako cuditakaṃ, cuditako vā codakaṃ anuyuñjati, codakena cuditako, cuditakena vā codako anuyuñjiyati, tasmā <span class="bld">anuyogavatta</span>nti vuccati. <span class="bld">Kathāpetvā</span>ti codakacuditakeheva kathāpetvā. <span class="bld">Tassā</span>ti codakassa vā cuditakassa vā, <span class="bld">sārajja</span>nti bhayaṃ. <span class="bld">Te</span>ti tava. <span class="bld">Vatvāpī</span>ti mukhena vatvāpi. <span class="bld">Pi</span>saddena kāyavikāraṃ dassetvāpīti sampiṇḍeti. ‘‘Anuyogavatta’’nti dhātukammaṃ, ‘‘so bhikkhū’’ti kāritakammaṃ ajjhāharitabbaṃ, taṃ kammaṃ tabbapaccayo vadati. <span class="bld">Asuci vibhāvetabbo</span>ti ettha natthi suci sīlametassāti <span class="bld">asucī</span>ti vutte alajjīti āha ‘‘alajji’’nti. Uju sīlavā kāyavaṅkādirahito hotīti yojanā. Ettha ca kāyavaṅkādirahito hotīti iminā ujuno kāraṇaṃ dasseti. Kāyavaṅkādirahitattā uju hotīti adhippāyo. <span class="bld">So</span>ti bhikkhu. <span class="bld">Maddavenevā</span>ti mudubhāveneva. <span class="bld">Upacaritabbo</span>ti kathetabbo. Iminā <span class="bld">ujumaddavenā</span>ti padassa sambandhaṭṭhānaṃ pāṭhasesaṃ dasseti. <span class="bld">Yo</span>ti bhikkhu. <span class="bld">Ayamevā</span>ti evasaddena na dhammagaruko, puggalagaruko, dhammesu ca puggalesu ca na majjhattoti veditabboti dasseti.</p>



<p class="bodytext"><a name="para366"></a><span class="paranum">366</span>. Tena <a name="M0.0608"></a> ca pana anuvijjakenāti yojanā. <span class="bld">Suttādīsū</span>ti ādisaddena vinayaanuloma paññattaanulomikāni saṅgahetabbāni. Suttaṃ saṃsandanatthāya hotīti yojanā. Kesaṃ saṃsandanatthāyāti āha ‘‘āpattānāpattīnaṃ saṃsandanattha’’nti. Opammaṃ atthadassanatthāya hotīti yojanā. Eseva nayo sesesupi. <span class="bld">Paccekaṭṭhāyino avisaṃvādakaṭṭhāyino</span>ti ettha paccekasmiṃ tiṭṭhanti sīlenāti <span class="bld">paccekaṭṭhāyino,</span> avisaṃvādake tiṭṭhanti sīlenāti <span class="bld">avisaṃvādakaṭṭhāyino</span>ti dassento āha ‘‘issa…pe… ṭhitā’’ti. ‘‘Issariyādhipaccajeṭṭhakaṭṭhāne’’ti iminā paccekasarūpaṃ dasseti. <span class="bld">Te</span>ti saṅghena anumatā puggalā.</p>



<p class="bodytext">Kimatthaṃ ‘‘vinayo saṃvaratthāyā’’tiādi vuttanti āha ‘‘idānī’’tiādi. Idāni dassetuṃ āhāti sambandho. Ye mandā mandabuddhino hutvā evaṃ vadeyyunti yojanā. Atha vā mandā mandabuddhino ye puggalā evaṃ vadeyyunti yojanā. Sakalāpi vinayapaññatti upanissayo hotīti sambandho. Iminā ‘‘saṃvaratthāyā’’tiādīsu ‘‘anupādāparinibbānatthāyā’’tipariyosānesu terasavākyesu ‘‘upanissayo hotī’’ti pāṭhaseso ajjhāharitabboti dasseti. ‘‘Paccayo’’ti iminā ‘‘upanissayo’’ti padassa upanissayapaccayoti <a name="V2.0235"></a> atthaṃ dasseti. <span class="bld">Sabbatthā</span>ti sabbesu dvādasavākyesu. Visesaṃ dassento āha ‘‘apicetthā’’tiādi. Tattha <span class="bld">apica</span> visesaṃ vakkhāmīti yojanā. <span class="bld">Etthā</span>ti ‘‘avippaṭisāratthāyā’’tiādīsu. <span class="bld">Ta</span>nti sukhaṃ. Taruṇavipassanā nāma kassa adhivacananti āha ‘‘udayabbayañāṇassetamadhivacana’’nti. Nanu ‘‘virāgo’’ti ettha catubbidhassa ariyamaggassa gahitattā ‘‘vimuttī’’ti etthāpi catubbidhaṃ phalaṃ gahetabbaṃ, kasmā pana ‘‘vimuttīti arahattaphala’’nti vuttanti āha ‘‘catubbidhopi hī’’tiādi. <span class="bld">Hī</span>ti saccaṃ, yasmā vā. <span class="bld">Apaccayaparinibbānatthāyā</span>ti asaṅkhataparinibbānatthāya. Natthettha hi parinibbāne koci paccayo, tasmā apaccayaparinibbānanti vuccati. <span class="bld">Ta</span>nti vimuttiñāṇadassanaṃ. <span class="bld">Tasmiṃanuppatte</span>ti tasmiṃ vimuttiñāṇadassane <a name="M0.0609"></a> anukkamena patte. <span class="bld">Avassa</span>nti dhuvaṃ ekantenāti attho. <span class="bld">Etadatthā</span>ti eso anupādā parinibbānasaṅkhāto attho payojanaṃ imissā kathāyāti etadatthā. <span class="bld">Kathā</span>ti atthassa kathā. <span class="bld">Mantanā</span>ti dhammassa mantanā. <span class="bld">Etadatthā upanisā</span>ti ettha upanisāsaddo paccayavācakoti āha ‘‘paraṃparapaccayatāpī’’ti. Paraṃparapaccayo hi yasmā ettha paraṃparaphalaṃ upagantvā nisīdati, tasmā <span class="bld">upanisā</span>ti vuccati. ‘‘Vinayo saṃvaratthāyā’’tiādikā ayaṃ paraṃparapaccayatāpīti yojanā. <span class="bld">Sotāvadhāna</span>nti ogāhetvā dhiyate ṭhapiyate <span class="bld">avadhānaṃ,</span> sotassa avadhānaṃ sotāvadhānaṃ. <span class="bld">Imaṃ katha</span>nti ‘‘vinayo saṃvaratthāyā’’tiādiṃ imaṃ kathaṃ. Yaṃ ñāṇaṃ uppajjati, tampi etadatthanti yojanā. <span class="bld">Yadidaṃ anupādā cittassā</span>ti ettha ‘‘yadida’’nti nipāto ‘‘vimokkho’’ti padamapekkhitvā yo ayanti atthaṃ vadati. <span class="bld">Anupādā</span>ti ettha ‘‘sayaṃ abhiññā’’tiādīsu (mahāva. 11) viya yakāralopo hoti, tassa padassa karaṇaṃ pana ‘‘catūhi upādānehī’’ti veditabbaṃ. Iti ima matthaṃ dassento āha ‘‘yo ayaṃ catūhi upādānehi anupādiyitvā’’ti. Ettha catūhi upādānehi anupādiyitvā cittassa arahattaphalasaṅkhāto yo ayaṃ vimokkho atthi, sopi etadatthāya hotīti yojanā. ‘‘Arahattaphalasaṅkhāto’’ti iminā ‘‘vimokkho’’ti padassa atthaṃ dasseti. Arahattaphalañhi yasmā viruddhehi, visesena vā sabbakilesehi muccittha, tasmā <span class="bld">vimokkho</span>ti vuccati. ‘‘Apaccayaparinibbānatthāya evā’’ti iminā <span class="bld">etadatthāyā</span>ti padassa atthaṃ dasseti.</p>



<p class="bodytext"><a name="para367"></a><span class="paranum">367</span>. <span class="bld">Vatthuṃ…pe… na jānātī</span>ti etthāti yojanā kātabbā. <span class="bld">Tasmā</span>ti yasmā sambandho, tasmā. <span class="bld">Etthā</span>ti imāsu gāthāsu. <span class="bld">Samena cā</span>ti ettha ‘‘samenā’’ti padaṃ ‘‘aññāṇenā’’ti atthassa vācakaṃ rūḷhīpadanti dassento āha ‘‘teneva pubbāparaṃ ajānanassa samena aññāṇenā’’ti. Pāḷiyaṃ kena kāraṇena katākataṃ na jānātīti āha ‘‘samenā’’ti. Samena pubbāparassa aññāṇena katākataṃ na <a name="M0.0610"></a> jānātīti attho. <span class="bld">Eva</span>ntiādi nigamanaṃ<a name="V2.0236"></a>. Yaṃ panetaṃ vacanaṃ vuttanti yojanā. ‘‘Tatthā’’ti ca ‘‘ākāraakovido’’ti ca ādhārādheyyānamabhedo hoti, tasmā avayavī ādhāro, avayavo ādheyyoti daṭṭhabbaṃ. Ākārasaddo iṅgitatthoti āha ‘‘kāraṇākāraṇe’’ti. Kāraṇaakāraṇasaṅkhāte iṅgiteti attho. <span class="bld">Ākārassā</span>ti bhummatthe sāmivacanaṃ. Ākārasminti hi attho.</p>



<p class="bodytext"><span class="bld">Tathevā</span>ti yathā vatthuādīni na jānāti, tatheva. <span class="bld">Itī</span>ti evaṃ. <span class="bld">Yvāya</span>nti yo ayaṃ bhikkhu. ‘‘Bhayenā’’ti iminā <span class="bld">bhayā</span>ti ettha kāraṇatthe nissakkavacananti dasseti. Bhayā bhayena gacchatīti yojanā. Eseva nayo <span class="bld">sammohena mohā gacchatī</span>ti etthāpi. <span class="bld">Chandā</span>ti chandena. <span class="bld">Dosā</span>ti dosena. Attanā ñātuṃ asamatthatāya na saññattiyā kusaloti āha ‘‘paraṃ saññāpetuṃ asamatthatāyā’’ti. Kasmā nijjhattiyā ca akovidoti āha ‘‘kāraṇā…pe… tāyā’’ti. ‘‘Parisāya laddhattā’’ti iminā laddho parisasaṅkhāto pakkho yenāti <span class="bld">laddhapakkho</span>ti vacanatthaṃ dasseti. Sace tādisako bhikkhu hoti, so bhikkhu ‘‘apaṭikkho’’ti vuccatīti yojanā. Eseva nayo heṭṭhāpi. ‘‘Na paṭikkhitabbo’’ti iminā paṭimukhaṃ na ikkhitabboti <span class="bld">apaṭikkho</span>ti vacanatthaṃ dasseti. ‘‘Na oloketabbo’’ti iminā ikkhadhātuyā dassanatthaṃ dasseti.</p>



<p class="centered">Iti cūḷasaṅgāmavaṇṇanāya yojanā samattā.</p>



<p class="title">Mahāsaṅgāmaṃ</p>



<p class="subhead">Voharantena jānitabbādivaṇṇanā</p>



<p class="bodytext"><a name="para368-74"></a><span class="paranum">368-74</span>. Mahāsaṅgāme eteneva nayena veditabbanti sambandho. Vatthusaṅkamanākāraṃ dassetvā avajānanapaṭijānanākāraṃ dassento āha <a name="M0.0611"></a> ‘‘yo panā’’tiādi. Yo pana vadatīti sambandho. <span class="bld">Esevā</span>ti eso eva, avajānanapaṭijānanabhikkhūti attho.</p>



<p class="bodytext"><a name="para375"></a><span class="paranum">375</span>. <span class="bld">Nīlādivaṇṇāvaṇṇavasenā</span>ti nīlādivaṇṇavasena ca ārogyatthādiavaṇṇavasena ca. Sañcarittaṃ <a name="V2.0237"></a> yasmā anena sikkhāpadena dhanaṃ anupadīyati, tasmā <span class="bld">dhanamanuppadāna</span>nti vuccati. <span class="bld">Pubbapayogo</span>ti pubbe payujjitabbo.</p>



<p class="subhead">Agatiagantabbavaṇṇanā</p>



<p class="bodytext"><a name="para379"></a><span class="paranum">379</span>. <span class="bld">Bahujanaahitāya paṭipanno hotī</span>ti pāḷiṃ vitthārento āha ‘‘vinayadharena hī’’tiādi. Tattha <span class="bld">vinayadharenā</span>ti anuvijjakena, vinicchiteti sambandho. <span class="bld">Ovādūpajīviniyo</span>ti bhikkhūnaṃ ovādaṃ upanissāya jīviniyo. <span class="bld">Upāsakāpī</span>ti ratanattayaṃ paṭissaraṇanti upāsakāpi. <span class="bld">Dāyakāpī</span>ti bhikkhūnaṃ paccayadāyakāpi. <span class="bld">Tesa</span>nti upāsakādīnaṃ. <span class="bld">Tathevā</span>ti yathā upāsakādayo dvidhā bhijjanti, tatheva. <span class="bld">Tato</span>ti ārakkhadevatāhi paranti sambandho. <span class="bld">Tenā</span>ti dvidhākāraṇena.</p>



<p class="bodytext"><a name="para382"></a><span class="paranum">382</span>. <span class="bld">Gahananissito</span>ti ettha gahanasaddo diṭṭhipariyāyoti āha ‘‘micchādiṭṭhiantaggāhikadiṭṭhisaṅkhātaṃ gahana’’nti.</p>



<p class="bodytext"><a name="para393"></a><span class="paranum">393</span>. <span class="bld">Tassa avajānanto</span>ti ettha ‘‘tassā’’ti padaṃ ‘‘vacana’’nti pāṭhasesena sambandhitabbanti āha ‘‘tassa vacana’’nti. <span class="bld">Tassā</span>ti navakassa. <span class="bld">Ta</span>nti navakaṃ.</p>



<p class="bodytext"><a name="para394"></a><span class="paranum">394</span>. <span class="bld">‘‘Yaṃatthāyā’’</span>ti eso saddo samāsoti āha ‘‘yadatthāyā’’ti. <span class="bld">‘‘Taṃ attha’’</span>nti eso saddo liṅgavipallāsoti āha ‘‘so attho’’ti. <span class="bld">Attha</span>saddo hi pulliṅgo, pāḷiyaṃ <span class="bld">na parihāpetabba</span>nti etthāpi liṅgavipallāso veditabbo. <span class="bld">Sabbatthā</span>ti sabbasmiṃ mahāsaṅgāme.</p>



<p class="centered">Iti mahāsaṅgāmavaṇṇanāya yojanā samattā.</p>



<p class="title">Kathinabhedaṃ</p>



<p class="subhead">Kathinaatthatādivaṇṇanā</p>



<p class="bodytext"><a name="para403"></a><span class="paranum">403</span>. <span class="bld">Kathine</span> <a name="M0.0612"></a><a name="V2.0238"></a> <span class="bld">khandhake</span>ti kathinakkhandhake. <span class="bld">Pubbe</span>ti kathinakkhandhake.</p>



<p class="bodytext"><a name="para404"></a><span class="paranum">404</span>. <span class="bld">Payogassā</span>ti ettha payogo nāma koti āha ‘‘cīvaradhovanādino’’tiādi. Ettha ādisaddena vicāraṇachedanabaddhanasibbanarajanakappabinduādiyanāni cha pubbakaraṇāni saṅgaṇhāti. Udakāharaṇādiko yo payogo karīyatīti yojanā. <span class="bld">Anantaro</span> nāma atītānantaraanāgatānantaravasena duvidho, idha anāgatānantaroyeva adhippetoti āha ‘‘anāgatavasenā’’ti. Udakāharaṇādipayoge hi uppanne pacchā dhovanādipubbakaraṇassa uppattito tappayogassa anāgatavaseneva paccayo. <span class="bld">Samanantarapaccayenā</span>ti ettha <span class="bld">saṃ</span>saddo suṭṭhuatthoti āha ‘‘suṭṭhu anantarapaccayenā’’ti. ‘‘Āsannatara’’nti iminā suṭṭhubhāvaṃ dasseti. ‘‘Payogassā’’ti padaṃ ‘‘ādhārabhāva’’nti pade sāmī, ‘‘paccayā ho<span class="bld">ntī’’</span>ti pade sampadānaṃ. ‘‘Nissaya’’nti padaṃ ‘‘ādhārabhāva’’nti padena saṃvaṇṇeti. ‘‘Upetenā’’ti iminā <span class="bld">upa</span>saddassa upagamanatthaṃ dasseti, balavatthaṃ paṭikkhipati. <span class="bld">Paṭhama</span>nti payogato, payogassa vā tāva. Iminā <span class="bld">purejātapaccayenā</span>ti ettha puresaddo paṭhamatthoti dasseti. <span class="bld">Pacchā</span>ti payogato, payogassa vā paraṃ. <span class="bld">Apubbaṃ acarima</span>nti ekapahārena. Iminā sahajātasaddassa atthaṃ dasseti.</p>



<p class="bodytext">Evaṃ pucchitvāti sambandho. <span class="bld">Ya</span>nti dhammajātaṃ. Idāni āhāti sambandho. <span class="bld">Yassā</span>ti payogādikassa. <span class="bld">Tadevā</span>ti dhammajātameva. <span class="bld">Tassā</span>ti ‘‘pubbakaraṇaṃ payogassā’’tiādivacanassa attho evaṃ veditabboti yojanā. ‘‘Payogassa katame dhammā’’tiādi yaṃ vacanaṃ vuttaṃ, tattha vissajjanaṃ mayā vuccateti yojanā. Iminā pāḷiyaṃ ajjhāharitvā yojetabbabhāvaṃ dasseti. Catūhi paccayehi paccayākāraṃ vitthārento āha ‘‘payogassa hī’’tiādi. Payogassa pubbakaraṇaṃ paccayo hotīti sambandho. <span class="bld">Uddiṭṭhadhammesū</span>ti ‘‘anantarapaccayena <a name="M0.0613"></a> paccayo’’tiādinā uddiṭṭhesu dhammesu purejātapaccayo panesāti sambandho. Atha vā <span class="bld">uddiṭṭhadhammesū</span>ti pubbakaraṇavasena uddiṭṭhesu dhovanādidhammesu ekadhammampīti sambandho. <span class="bld">Na labhatī</span>ti udakāharaṇādipayogassa pubbe na labhati. <span class="bld">Aya</span>nti udakāharaṇādipayogo. <span class="bld">Pacchājātapaccayaṃ pana labhatī</span>ti udakāharaṇādipayogo <a name="V2.0239"></a> pacchājātapaccayaṃ labhati. Kasmā labhatīti āha ‘‘pacchā uppajjanakassa hī’’tiādi. <span class="bld">Pacchā</span>ti payogassa, payogato vā paraṃ. Hi yasmā kayirati, tasmā labhatīti yojanā. Sahajātapaccayaṃ pana na labhatīti sambandho. <span class="bld">Mātikāpalibodhānisaṃsasaṅkhāte</span>ti aṭṭhamātikādvepalibodhapañcānisaṃsasaṅkhāte. <span class="bld">Añño</span>ti pannarasahi dhammehi añño. <span class="bld">Payogādīsū</span>tiādisaddena pubbakaraṇapaccuddhāraadhiṭṭhānāni saṅgaṇhāti. <span class="bld">Etenupāyenā</span>ti etena yathāvuttaupāyena.</p>



<p class="subhead">Pubbakaraṇanidānādivibhāgavaṇṇanā</p>



<p class="bodytext"><a name="para406-7"></a><span class="paranum">406-7</span>. Dvikkhattuṃ pucchitattā ‘‘pucchādvaya’’nti vuttaṃ. Hetupaccayānaṃ sarūpaṃ dassento āha ‘‘cha cīvarānī’’ti. Kasmā veditabbānīti āha ‘‘pubbapayogādīnañhī’’tiādi. <span class="bld">Hī</span>ti yasmā. <span class="bld">Tāniyevā</span>ti cha cīvarāni eva. Evasaddo pacchāpi yojetabbo, tāni evāti attho. <span class="bld">Hī</span>ti saccaṃ, pubbakaraṇādīni na atthīti yojanā.</p>



<p class="bodytext"><a name="para408"></a><span class="paranum">408</span>. ‘‘Imāya saṅghāṭiyā’’tiādinā vacībhedākāraṃ dasseti. Kathinatthārakena yasmā paccuddhāro ca adhiṭṭhānañca karīyati, tasmā <span class="bld">kiriyā</span>ti vuccati. Tena vuttaṃ ‘‘paccuddhāro ceva adhiṭṭhānañcā’’ti.</p>



<p class="bodytext"><a name="para411"></a><span class="paranum">411</span>. Vatthuvipannādīnaṃ sarūpaṃ dassento āha ‘‘akappiyadussaṃ hotī’’tiādi. Vināsaṃ, vikāraṃ vā pajjatīti <span class="bld">vipannaṃ,</span> vatthumeva vipannaṃ <span class="bld">vatthuvipannaṃ</span>.</p>



<p class="subhead">Kathinādijānitabbavibhāgavaṇṇanā</p>



<p class="bodytext"><a name="para412"></a><span class="paranum">412</span>. <span class="bld">Tesaññeva dhammāna</span>nti ettha dhammānaṃ sarūpaṃ dassento āha ‘‘yesu rūpādidhammesū’’ti. Tattha <span class="bld">rūpādidhammesū</span>ti vaṇṇagandhādīsu suddhaṭṭhakarūpakalāpadhammesu. <a name="M0.0614"></a> <span class="bld">Satī</span>ti santesu. <span class="bld">Tesa</span>nti rūpādīnaṃ dhammānaṃ. ‘‘Samodhāna’’nti iminā <span class="bld">saṅgaho</span>ti padassa atthaṃ dasseti. ‘‘Missībhāvo’’ti iminā <span class="bld">samavāyo</span>ti padassa atthaṃ dasseti. Avayavadhammānaṃ saṃ ekabhāvassa gahaṇaṃ <span class="bld">saṅgaho</span>. Avayavadhammānaṃ samaṃ ayanaṃ pavattanaṃ <span class="bld">samavāyo. Bahūsu dhammesū</span>ti bahūsu paramatthapaññattidhammesu. <span class="bld">Nāmamatta</span>nti nāmapaññattimattaṃ. <span class="bld">Pubbe</span>ti kathinakkhandhake.</p>



<p class="bodytext">‘‘Kāraṇehī’’ti <a name="V2.0240"></a> iminā <span class="bld">ākāra</span>saddo kāraṇatthoti dasseti. <span class="bld">Ya</span>nti vacanaṃ.</p>



<p class="bodytext"><a name="para416"></a><span class="paranum">416</span>. <span class="bld">Uppajjantī</span>ti kathinuddhārā uppajjanti. <span class="bld">Ki</span>nti kiṃ atthajātaṃ. Sabbepi kathinuddhārāti sambandho. <span class="bld">Hī</span>ti saccaṃ, yasmā vā. <span class="bld">Etthā</span>ti kathinuddhāresu. <span class="bld">Purimā dve</span>ti antarubbhārasahubbhāravasena purimā dve. <span class="bld">Etesañcā</span>ti purimānaṃ dvinnañca. <span class="bld">Itare</span>ti avasesā kathinuddhārā. <span class="bld">Tesupī</span>ti itaresu kathinuddhāresu. <span class="bld">Sabbatthā</span>ti sabbasmiṃ kathinavinicchaye.</p>



<p class="centered">Iti samantapāsādikāya vinayasaṃvaṇṇanāya</p>



<p class="centered">Paññattivaggavaṇṇanāya</p>



<p class="centered">Yojanā samattā.</p>



<p class="title">Upālipañcakaṃ</p>



<p class="subhead">Anissitavaggavaṇṇanā</p>



<p class="bodytext"><a name="para417"></a><span class="paranum">417</span>. Upālipañhesu ‘‘kati hi nu kho bhante’’ti pucchāya sambandho natthīti kassaci maññanaṃ nivārento āha ‘‘aya sambandho’’ti. <span class="bld">Thero</span>ti upālitthero, pucchīti sambandho. <span class="bld">Imesa</span>nti pañcakānaṃ tantinti sambandho. Kesaṃ atthāya tantiṃ ṭhapessāmīti āha ‘‘nissāya vasanakārīnaṃ atthāyā’’ti. Vasanakārīnaṃ bhikkhūnanti sambandho. <span class="bld">Tesa</span>nti pañhānaṃ.</p>



<p class="bodytext"><span class="bld">Āpanno</span> <a name="M0.0615"></a> <span class="bld">kammakato</span>ti ettha ‘‘āpanno’’ti padaṃ ‘‘kammakato’’ti padassa kāraṇadassananti āha ‘‘āpattiṃ āpanno, tappaccayāva saṅghena kammaṃ kataṃ hotī’’ti. <span class="bld">Tappaccayāvā</span>ti taṃāpattiāpannasaṅkhātā kāraṇā eva.</p>



<p class="subhead">Nappaṭippassambhanavaggavaṇṇanā</p>



<p class="bodytext"><a name="para420"></a><span class="paranum">420</span>. <span class="bld">Aya</span>nti <a name="V2.0241"></a> kammakato bhikkhu, na vattatīti sambandho. <span class="bld">Anulomavatte</span>ti katakammassa anulome vatte. <span class="bld">Assā</span>ti bhikkhussa. <span class="bld">Sarajjuko</span>ti saha kammasaṅkhātāya rajjuyāti sarajjuko.</p>



<p class="bodytext"><a name="para421"></a><span class="paranum">421</span>. Samaggehi bhikkhūhīti sambandho. <span class="bld">Hī</span>ti saccaṃ. <span class="bld">Accayaṃ desāpetvā</span>ti aññamaññaṃ dosaṃ desāpetvā. <span class="bld">Tiṇavatthārakasamathaṃ vā</span>ti <span class="bld">vā</span>saddo atthantaravikappo. <span class="bld">Tatra ce</span>ti ettha <span class="bld">ta</span>saddo kammavisayo, <span class="bld">ce</span>saddo sacepariyāyoti āha ‘‘sace tādise kamme’’ti. <span class="bld">Diṭṭhāvikammampi katvā</span>ti diṭṭhāvikammaṃ katvāpīti yojanā. <span class="bld">Pi</span>saddena akatvāpīti sampiṇḍeti. <span class="bld">Yatra panā</span>ti kamme pana. <span class="bld">Tatthā</span>ti kamme. <span class="bld">Pakkamitabba</span>nti saṅgāmāvacarena pakkamitabbaṃ.</p>



<p class="bodytext"><a name="para422"></a><span class="paranum">422</span>. <span class="bld">Ussitamantī</span>ti ettha ussitaṃ mantī ussitamantīti dassento āha ‘‘lobha…pe… bhāsitā’’ti. Tattha ‘‘lobhadosa mohamānussannaṃ vāca’’nti iminā ussitapadassa atthaṃ dasseti. ‘‘Bhāsitā’’ti iminā ‘‘mantī’’ti padassa atthaṃ dasseti. <span class="bld">Nissitajappī</span>ti ettha aññanissitaṃ jappametassāti nissitajappīti dassento āha ‘‘attano’’tiādi. Ettha <span class="bld">jappa</span>nti vacanaṃ. Jappa vacaneti hi dhātupāṭhesu vuttaṃ. <span class="bld">Ussadayutta</span>nti lobhādiussadayuttaṃ, vacananti sambandho. <span class="bld">Evamañña</span>nti evaṃ attanā aññaṃ. <span class="bld">Kathānusandhivacane</span>ti codakacuditakānaṃ kathāya anusandhivacane. Ettha ‘‘vacane’’ti iminā ‘‘bhāsānusandhī’’ti ettha bhāsasaddo vacanapariyāyoti dasseti.</p>



<p class="bodytext"><span class="bld">Ussāretī</span>ti uddhaṃ gamāpeti. Iminā ussādeti upari gamāpetīti <span class="bld">ussādetā</span>ti vacanatthaṃ dasseti. Ettha hi dakārarakārā sadisatthā<a name="M0.0616"></a>. Te hi dve akkharā kadāci katthaci sadisatthā honti. <span class="bld">Avasāretī</span>ti hīnabhāvaṃ gamāpeti. Iminā avasādeti adhobhāvaṃ gamāpetīti <span class="bld">avasādetā</span>ti vacanatthaṃ dasseti. ‘‘Apasādetā’’tipi pāṭho, upasaggamattameva nānaṃ. <span class="bld">Samphañca bahuṃ bhāsatī</span>ti ettha samphasaddo niratthakakathāvacanoti āha ‘‘niratthakakatha’’nti. Niratthakakathā hi yasmā saṃ hitasukhaṃ phalati vināseti, tasmā samphanti vuccati. Phā dhātūti ca phaladhātūti ca dhātupāṭhesu (saddanītidhātumālāyaṃ 16 lakārantadhātu) vuttaṃ.</p>



<p class="bodytext"><span class="bld">Bhāre anāropite</span>ti ‘‘tava bhāro’’ti saṅghena bhāre anāropite. <span class="bld">Ajjhottharitvā</span>ti abhibhavitvā<a name="V2.0242"></a>. Iminā <span class="bld">pasayha pavattā</span>ti ettha pasayhasaddassa abhibhavanatthaṃ dasseti. <span class="bld">Anadhikāre</span>ti anadhipaccaṭṭhāne. ‘‘Kathetā’’ti iminā vatudhātuyā kathanatthaṃ dasseti. <span class="bld">Anokāsakammaṃ kāretvā</span>ti ettha nakārassa ayuttayogabhāvato yuttaṭṭhānaṃ dassento āha ‘‘okāsakammaṃ akāretvā’’ti. <span class="bld">Yassā</span>ti yā assa. Assa bhikkhuno attano yā diṭṭhi atthīti yojanā, athavā attano yā diṭṭhi bhaveyyāti yojanā. <span class="bld">Ta</span>nti diṭṭhiṃ. ‘‘Kathetā’’ti iminā <span class="bld">byākatā</span>ti ettha vi ā pubbakaradhātuyā kathanatthaṃ dasseti.</p>



<p class="subhead">Vohāravaggavaṇṇanā</p>



<p class="bodytext"><a name="para424"></a><span class="paranum">424</span>. ‘‘Neva desanāya na vuṭṭhānenā’’ti idaṃ pārājikāpattiṃ sandhāya vuttaṃ. <span class="bld">Dosānurūpa</span>nti vatthusaṅkhātassa dosassa anurūpaṃ.</p>



<p class="bodytext"><span class="bld">Payogaṃ na jānātī</span>ti ettha sace payogo mūlena visadiso hutvā bhinno hoti, evaṃ sati mūlapayoganti na vattabbanti āha ‘‘adhikaraṇānaṃ hī’’tiādi. <span class="bld">Hī</span>ti saccaṃ, yasmā vā. Mūlameva payogā nāma honti, na aññanti adhippāyo.</p>



<p class="bodytext"><span class="bld">Kātabba</span>nti <span class="bld">na jānātī</span>ti kātabbaṃ iti kammassa karaṇaṃ na jānātīti yojanā. <span class="bld">Vatthū</span>ti bhaṇḍanakalahādivatthu, niyassādīnaṃ vatthūti sambandho<a name="M0.0617"></a>. <span class="bld">Catunna</span>nti tajjanīyaniyassapabbājanīyapaṭisāraṇīyavasena catunnaṃ. <span class="bld">Yācatī</span>ti saṅghaṃ kammassa vūpasamaṃ yācati.</p>



<p class="bodytext"><span class="bld">Vatthu</span>nti ettha āpattikkhandhānameva vatthunti āha ‘‘sattannaṃ āpattikkhandhāna’’nti. Padesapaññattisabbatthapaññattisādhāraṇapaññattiasādhāraṇapaññattiekatopañña- ttiubhatopaññattivasena channaṃ paññattīnaṃ paññattiyaṃ paviṭṭhattā vuttaṃ ‘‘tividhaṃ paññatti’’nti. ‘‘Heṭṭhupariyaṃ katvā padaṃ yojetī’’ti iminā <span class="bld">padapaccābhaṭṭha</span>nti ettha padānaṃ heṭṭhupariyavasena paṭinivattitvā ābhassanaṃ gaḷanaṃ cutaṃ padapaccābhaṭṭhanti atthaṃ dasseti.</p>



<p class="bodytext"><span class="bld">Vinaye</span>ti ettha na kevalaṃ pāḷiyaṃyeva, atha kho aṭṭhakathāyampīti āha ‘‘vinayapāḷiyañceva aṭṭhakathāyañcā’’ti.</p>



<p class="bodytext"><span class="bld">Ñattiṃ</span> <a name="V2.0243"></a> <span class="bld">na jānātī</span>ti ettha ñattibhedaṃ dassento āha ‘‘saṅkhepato’’tiādi. <span class="bld">Tatthā</span>ti duvidhāsu ñattīsu. <span class="bld">Kammañattī</span>ti anussāvanakammassa ṭhāne ṭhitā ñatti. Anussāvanakammaṃ natthi, sayameva anussāvanakammaṭṭhāne ṭhitāti attho. <span class="bld">Kammapādañattī</span>ti anussāvanakammassa pādabhūtā mūlabhūtā ñatti. <span class="bld">Navasu ṭhānesū</span>ti osāraṇādīsu navasu ṭhānesū. <span class="bld">Dvīsu ṭhānesū</span>ti ñattidutiyañatticatutthavasena dvīsu ṭhānesu, kammapādañattiyā karaṇaṃ na jānātīti sambandho. Yvāyaṃ catubbidho samathoti yojanā. <span class="bld">Ta</span>nti catubbidhaṃ samathaṃ. <span class="bld">Ñattiyā</span>ti sāmyatthe sāmivacanaṃ. Yaṃ adhikaraṇaṃ vūpasamatīti sambandho. <span class="bld">Tassā</span>ti adhikaraṇassa. Taṃ vūpasamaṃ na jānātīti sambandho.</p>



<p class="bodytext"><span class="bld">Suttaṃ na jānātī</span>ti ettha suttasaddassa kadāci katthaci mātikāyañca suttantapiṭake ca pavattanato idha ubhatovibhaṅgeti āha ‘‘ubhatovibhaṅga’’nti. <span class="bld">Vinayaṃ na jānātī</span>ti ettha vinayasaddassa sakale vinayapiṭake vattamānassāpi suttanti ettha ubhatovibhaṅgassa gahitattā idha khandhakaparivārāva gahetabbāti āha ‘‘khandhakaparivāraṃ na jānātī’’ti.</p>



<p class="bodytext">Vinayaṃ na jānātīti ettha vinayapiṭakassa gahetabbattā vuttaṃ ‘‘ṭhapetvā vinayapiṭaka’’nti. <span class="bld">Suttantike cattāro mahāpadese</span>ti (dī. ni. 2.187 ādayo; a. ni. 4.180) buddhāpadesasaṅghāpadesasambahulattherāpadesaekattherā <a name="M0.0618"></a> padesavasena cattāro mahāpadese. <span class="bld">Etthā</span>ti pañcake. <span class="bld">Ya</span>nti vacanaṃ. <span class="bld">Sabbatthā</span>ti sabbesu pañcakesu.</p>



<p class="centered">Iti</p>



<p class="bodytext">Anissitavagga-nappaṭippassambhanavagga-vohāravaggavaṇṇanāya</p>



<p class="centered">Yojanā samattā.</p>



<p class="subhead">Diṭṭhāvikammavaggavaṇṇanā</p>



<p class="bodytext"><a name="para425"></a><span class="paranum">425</span>. Diṭṭhāvikammavagge <span class="bld">diṭṭhāvikammā</span>ti ettha āvi karīyate <span class="bld">āvikammaṃ,</span> diṭṭhīnaṃ āvikammaṃ <span class="bld">diṭṭhāvikamma</span>nti dassento āha ‘‘diṭṭhīnaṃ āvikammānī’’ti. ‘‘Laddhipakāsanāna’’nti iminā <span class="bld">diṭṭhi</span>saddo laddhipariyāyo, <span class="bld">āvikamma</span>saddo pakāsanapariyāyoti dasseti. <span class="bld">Eta</span>nti ‘‘diṭṭhāvikammā’’ti nāmaṃ. Adesanāgāminī nāma atthato garukanti āha ‘‘garukāpattiyā’’ti. <span class="bld">Lahukāyapī</span>ti pisaddo garahattho. Lahukāyapi desitāya diṭṭhāvikammaṃ adhammikaṃ hoti, pageva garukāyāti attho.</p>



<p class="bodytext"><span class="bld">Yathā</span> <a name="V2.0244"></a> <span class="bld">…pe… hotī</span>ti yathā āvikate catūhi pañcahi ekībhūtehi āvikatā hotīti yojanā. <span class="bld">Catūhi pañcahī</span>ti antimaparicchedadassanaṃ. Tato atirekehipi ekato desetuṃ na vaṭṭati, desitā ca āpatti na vuṭṭhāti, desanāpaccayā dukkaṭañca hoti. ‘‘Catūhi pañcahī’’ti antimaparicchedassa dassitattā dvīhi tīhi pana ekato desetuṃ vaṭṭatīti daṭṭhabbaṃ. <span class="bld">Manomānasenā</span>ti ettha manosaddena mānasasaddassa rāgaarahattesupi pavattanato tadatthe paṭikkhipitvā citte eva vattatīti dasseti. Tena vuttaṃ ‘‘manasaṅkhātena mānasenā’’ti. Iminā manabhūtaṃ mānasaṃ <span class="bld">manomānasa</span>nti vacanatthaṃ dasseti.</p>



<p class="bodytext"><span class="bld">Samānasaṃvāsakassāpī</span>ti <span class="bld">pi</span>saddo samānasaṃvāsakassapi nānāsīmāya ṭhitassa santike āvikammaṃ adhammikaṃ hoti, pageva nānāsaṃvāsakassāti dasseti. <span class="bld">Māḷakasīmāyā</span>ti khaṇḍasīmāya aṅgaṇe. <span class="bld">Avippavāsasīmāyā</span>ti <a name="M0.0619"></a> mahāsīmāya, ṭhitassāpi santiketi sambandho. Pisaddena ‘‘khaṇḍasīmāya ṭhitassapī’’ti atthaṃ sampiṇḍeti.</p>



<p class="bodytext"><a name="para430"></a><span class="paranum">430</span>. <span class="bld">Na pariyatta</span>nti na samatthaṃ. Iminā <span class="bld">nāla</span>nti ettha alaṃsaddo pariyattatthova, nārahabhūsanavāraṇatthoti dasseti. <span class="bld">Idhāpī</span>ti pañcakepi. Pisaddena purimapañcakaṃ apekkhati. ‘‘Sāsanato’’ti iminā cudhātuyā apādānaṃ dasseti. ‘‘Kāmo’’ti iminā adhippāyasaddo kāmapariyāyoti dasseti.</p>



<p class="bodytext"><a name="para432"></a><span class="paranum">432</span>. <span class="bld">Mandattā momūhattā</span>ti ettha ttapaccayassa bhāvatthe, pañcamīvibhattiyā ca kāraṇatthe pavattabhāvaṃ dassento āha ‘‘mandabhāvena momūhabhāvenā’’ti. <span class="bld">Paribhavā</span>ti ettha paribhavakāmāti atthaṃ dassento āha ‘‘paribhavaṃ āropetukāmo hutvā’’ti. <span class="bld">Aññabyākaraṇesupī</span>ti arahattabyākaraṇesupi. <span class="bld">Sabbatthā</span>ti diṭṭhāvikammavagge. <span class="bld">Ya</span>nti vacanaṃ.</p>



<p class="centered">Iti diṭṭhāvikammavaggavaṇṇanāya yojanā samattā.</p>



<p class="subhead">Musāvādavaggavaṇṇanā</p>



<p class="bodytext"><a name="para444"></a><span class="paranum">444</span>. Dhammapadhānaṃ dhammādhiṭṭhānaṃ sandhāya ‘‘pārājikaṃ gacchatīti pārājikagāmī’’ti suddhakattuvasena vuttaṃ, puggalapadhānaṃ puggalādhiṭṭhānaṃ sandhāya ‘‘pārājikaṃ gacchati anena, gamāpetīti vā pārājikagāmī’’ti karaṇahetukattuvasenapi vattabbaṃ. Vitthāraṃ dassanto āha ‘‘tatthā’’tiādi<a name="V2.0245"></a>. Tattha <span class="bld">tatthā</span>ti ‘‘musāvādo pārājikagāmī’’tiādipāṭhe, evaṃ vitthāro veditabboti sambandho. Tesu ‘‘musāvādo pārājikagāmī’’tiādīsu vā, niddhāraṇe bhummaṃ.</p>



<p class="bodytext"><span class="bld">Adassanenā</span>ti ettha kassa adassanenāti āha ‘‘vinayadharassā’’ti. Vitthāraṃ dassento āha ‘‘kappiyākappiyesu hī’’tiādi. <span class="bld">Ta</span>nti vinayadharaṃ. <span class="bld">Assavanenā</span>ti ettha kesaṃ vacanaṃ assavanenāti āha ‘‘ekavihārepī’’tiādi. <span class="bld">Ekavihārepī</span>ti vinayadharena ekavihārepi. Pisaddena nānāvihāre pana pagevāti dasseti. <span class="bld">Upaṭṭhāna</span>nti <a name="M0.0620"></a> upaṭṭhānatthaṃ, upaṭṭhānaṭṭhānaṃ vā. Vuccamānaṃ aññesaṃ vacanaṃ asuṇanto hutvā vāti yojanā. <span class="bld">Pasuttakatā</span>ti ettha yakāralopoti āha ‘‘pasuttakatāyā’’ti. <span class="bld">Pasuttakabhāvenapī</span>ti pisaddo aññampi adassanādikāraṇaṃ sampiṇḍeti. <span class="bld">Tathāsaññī</span>ti ettha tathāsaddo kovisayoti āha ‘‘akappiye…pe… āpajjanto’’ti. <span class="bld">Ekarattātikkamādivasenā</span>ti ādisaddena chārattātikkamādiṃ saṅgaṇhāti. <span class="bld">Sabbatthā</span>ti musāvādavagge.</p>



<p class="centered">Iti musāvādavaggavaṇṇanāya yojanā samattā.</p>



<p class="subhead">Bhikkhunovādavaggavaṇṇanā</p>



<p class="bodytext"><a name="para450"></a><span class="paranum">450</span>. Bhikkhunivagge <span class="bld">alābhāyā</span>ti ettha labhadhātuyā kammaṃ, sampadānavacanassa ca tadatthaṃ dassento āha ‘‘catunnaṃ paccayānaṃ alābhatthāyā’’ti. ‘‘Vāyamatī’’ti iminā <span class="bld">parisakkatī</span>ti ettha sakkadhātuyā samatthatthaṃ paṭikkhipitvā vāyamatthaṃ dasseti. <span class="bld">Kalisāsana</span>nti pāpaparājayaāṇaṃ. <span class="bld">Nīharaṇatthāyā</span>ti niddharitvā apanayanatthāya.</p>



<p class="bodytext"><a name="para451"></a><span class="paranum">451</span>. ‘‘Kamma’’nti sāmaññato vuttattā ‘‘sattannaṃ kammānaṃ aññatara’’nti.</p>



<p class="bodytext"><a name="para454"></a><span class="paranum">454</span>. <span class="bld">Na</span> <a name="V2.0246"></a> <span class="bld">sākacchātabbo</span>ti ettha ko nāma kathāmaggo na sākacchātabbo, nanu vinayoyevāti āha ‘‘kappiyā…pe… kathāmaggo’’ti. ‘‘Na kathetabbo’’ti iminā kacchasaddassa kathadhātuyā nipphannabhāvaṃ dīpeti. Kasmā pana paṭhamapañcake ‘‘na asekkhenā’’ti paṭikkhipitvā dutiyapañcake ‘‘asekkhenā’’tiādi vuttanti āha ‘‘yasmā panā’’tiādi. Itaro puthujjano na kathetīti yojanā.</p>



<p class="bodytext"><span class="bld">Na atthapaṭisambhidāpatto</span>ti ettha attho nāma aṭṭhakathāyevādhippetāti āha ‘‘aṭṭhakathāyā’’ti. ‘‘Pabhedagatañāṇappatto’’ti iminā atthādīsu pati visuṃ sambhijjatīti <span class="bld">paṭisambhidā,</span> paññā, taṃ pattoti <span class="bld">paṭisambhidāpatto</span><a name="M0.0621"></a>. Atthe paṭisambhidāpatto atthapaṭisambhidāpattoti dasseti. ‘‘Pāḷidhamme’’ti iminā <span class="bld">dhammapaṭisambhidāpatto</span>ti ettha dhammasarūpaṃ dasseti. <span class="bld">Vohāraniruttiya</span>nti paññattiniruttiyaṃ. Iminā <span class="bld">niruttipaṭisambhidāpatto</span>ti ettha niruttisarūpaṃ dasseti. <span class="bld">Paṭibhānapaṭisambhidāpatto</span>ti ettha paṭibhānaṃ nāma heṭṭhimañāṇattayamevāti āha ‘‘atthapaṭisambhidādīni ñāṇānī’’ti, <span class="bld">tesū</span>ti ñāṇesu, yaṃ yaṃ vimuttaṃ <span class="bld">yathāvimuttaṃ,</span> cittaṃ. <span class="bld">Paccavekkhitā</span>ti punappunaṃ olokitā. <span class="bld">Sabbatthā</span>ti bhikkhunivagge.</p>



<p class="centered">Iti bhikkhunovādavaggavaṇṇanāya yojanā samattā.</p>



<p class="subhead">Ubbāhikavaggavaṇṇanā</p>



<p class="bodytext"><a name="para455"></a><span class="paranum">455</span>. Ubbāhikavagge <span class="bld">atthakusalo</span>tiādipadānaṃ bhedanissitasamāsaṃ dassento āha ‘‘aṭṭhakathākusalo’’tiādi. <span class="bld">Ācariyamukhato</span>ti ācariyavadanato, ācariyasammukhe vā, <span class="bld">sithiladhanitādī</span>ti ādisaddena dīgharassādīni (pari. aṭṭha. 485; vi. saṅga. aṭṭha. 252) saṅgaṇhāti. <span class="bld">Akkharaparicchede</span>ti ettako sithilo, ettako dhanitotiādinā akkharaparicchede. Iminā <span class="bld">byañjanakusalo</span>ti ettha byañjanasaddo akkharapariyāyoti dasseti. <span class="bld">Na pubbāparakusalo</span>ti ettha pubbāparo nāma purimānaṃ catunnañceva kathāya ca pubbāparoti āha ‘‘atthapubbāpare’’tiādi.</p>



<p class="bodytext">Kodhanotiādīni vuttānīti sambandho. Yasmā na sakkotīti yojanā. <span class="bld">Pasāretā</span>ti ettha saradhātu upasaggavasena vecittavācakoti āha ‘‘mohetā’’ti.</p>



<p class="centered">Iti ubbāhikavaggavaṇṇanāya yojanā samattā.</p>



<p class="subhead">Adhikaraṇavūpasamavaggavaṇṇanā</p>



<p class="bodytext"><a name="para457"></a><span class="paranum">457</span>. Adhikaraṇavūpasamavagge saṅghagaru nāma koti āha ‘‘dhammañca…pe… saṅghagaru nāma hotī’’ti. <span class="bld">Tānī</span>ti cīvarādīni.</p>



<p class="bodytext"><a name="para458"></a><span class="paranum">458</span>. <span class="bld">Pañcahupāli</span> <a name="V2.0247"></a><a name="M0.0622"></a> <span class="bld">ākārehī</span>ti ettha ākārasaddo kāraṇatthoti āha ‘‘pañcahi kāraṇehī’’ti. <span class="bld">Kammenā</span>tiādīsu kammādīnaṃ sarūpaṃ dassento āha ‘‘apalokanādīsū’’tiādi. <span class="bld">Upapattīhī</span>ti yuttīhi. Mayhaṃ uccākulā pabbajitabhāvañca bahussutabhāvañca tumhe jānāthāti yojanā. Mādiso nāma…pe… tumhākaṃ yuttaṃ nanūti yojanā. <span class="bld">Kaṇṇamūle</span>ti kaṇṇasamīpe. <span class="bld">Anussāvanenā</span>ti anusamīpe sāvāpanena. <span class="bld">Tesa</span>nti bhikkhūnaṃ. <span class="bld">Anivattidhamme</span>ti anivattanasabhāve. <span class="bld">Salākaggāhenā</span>ti attano salākāya gāhāpanena.</p>



<p class="bodytext"><span class="bld">Etthā</span>ti kammādīsu. <span class="bld">Pamāṇa</span>nti saṅghabhedassa kāraṇaṃ. <span class="bld">Pubbabhāgā</span>ti saṅghabhedato pubbabhāge pavattā. Pubbabhāgabhāvaṃ āvikaronto āha ‘‘aṭṭhārasavatthudīpanavasena hī’’tiādi. Voharantepīti yojanā. <span class="bld">Tatthā</span>ti vohāre. Kadā pana saṅgho bhinnoti āha ‘‘yadā panā’’tiādi. Yadā pana karotīti sambandho. <span class="bld">Kamma</span>nti uposathakammato aññaṃ kammaṃ gahetabbaṃ. <span class="bld">Uddesa</span>nti uposathakammaṃ. <span class="bld">Itī</span>ti evaṃ. Saṅghabhedakakkhandhakavaṇṇanāyaṃ ‘‘evaṃ…pe… pakāsayissāmā’’ti (cūḷava. aṭṭha. 351) yaṃ vacanaṃ avocumhāti yojanā. Tassa vacanassāti pāṭhaṃ ajjhāharitvā ‘‘svāyaṃ attho’’ti padena sambandhitabbo.</p>



<p class="bodytext"><span class="bld">Paññatteta</span>nti ettha niggahitalopasandhīti āha ‘‘paññattaṃ eta’’nti. <span class="bld">Kvā</span>ti kismiṃ khandhake. <span class="bld">Tatrā</span>ti vattakkhandhake. <span class="bld">Ettāvatā</span>ti ettakena āgantukavattādiakaraṇamattena. <span class="bld">Anupubbenā</span>ti anukkamena. <span class="bld">Yathāratta</span>nti ettha yathāsaddo anurūpatthavācako, rattisaddena rattippamāṇaṃ gahetabbanti dassento āha ‘‘rattiparimāṇānurūpa’’nti. Iminā rattiyā anurūpaṃ <span class="bld">yathāratta</span>nti nibbacanaṃ dasseti. ‘‘Rattiparimāṇānurūpa’’nti vutte rattiparimāṇassa atikkantattā atthato theroti āha ‘‘yathātheranti attho’’ti. <span class="bld">Vavatthāna</span>nti paricchedo. So hi visuṃ avahito hutvā tiṭṭhatīti vavatthānanti vuccati. <span class="bld">Kammākammānī</span>ti ettha kammaṃ akammānīti padavibhāgaṃ katvā akāro vuddhatthoti āha ‘‘khuddakāni ceva mahantāni ca kammānī’’ti. Sati ca akammassa mahantabhāve <a name="M0.0623"></a> kammaṃ nāma khuddakanti atthato siddhaṃ hoti. Tena vuttaṃ ‘‘khuddakāni cevā’’ti. Akārassa appatthaṃ gahetvā ‘‘mahantāni ceva khuddakāni ca kammānī’’ti atthopi yujjateva. So pana idha na gahito, aññattha pana dissati. ‘‘Uccāvacāni kammānī’’ti hi vākyavasena vuttaṭṭhāne uccasaddena mahantatthaṃ dasseti, avacasaddena khuddakatthaṃ dasseti. Tasmā mahantakhuddakāni kammānīti attho veditabbo. Sati ca akammassa khuddakabhāve kammaṃ nāma mahantanti atthatopi siddhanti daṭṭhabbaṃ.</p>



<p class="subhead">Saṅghabhedavaggadvayavaṇṇanā</p>



<p class="bodytext"><a name="para459"></a><span class="paranum">459</span>. Saṅghabhedavaggadvaye <a name="V2.0248"></a> <span class="bld">ete</span>ti sabhāvā. <span class="bld">Te</span>ti adhammādayo. <span class="bld">Itī</span>ti evaṃ. Yaṃ kammanti yojanā. Diṭṭhiṃ vinidhāyāti sambandho. Ekasmiṃ pañcake ayaṃ atthayojanā kātabbāti sambandho. <span class="bld">Etthāpī</span>ti imasmiṃ pañcakepi. <span class="bld">Pi</span>saddena heṭṭhā vuttaṃ pañcakaṃ apekkhati. <span class="bld">Sabbatthā</span>ti sabbesu pañcakesu. <span class="bld">Hī</span>ti saccaṃ. Pubbe avuttanayaṃ yaṃ vacanamatthi, taṃ vacanaṃ ettha pañcakesu na atthīti yojanā.</p>



<p class="subhead">Āvāsikavaggavaṇṇanā</p>



<p class="bodytext"><a name="para461"></a><span class="paranum">461</span>. Āvāsikavagge ‘‘haritvā’’ti iminā <span class="bld">yathābhata</span>nti ettha bharadhātuyā haraṇatthañca kiriyāvisesanabhāvañca dasseti. ‘‘Ṭhapito’’ti iminā <span class="bld">nikkhitto</span>ti ettha khipadhātuyā ṭhapanatthaṃ dasseti.</p>



<p class="bodytext"><a name="para462"></a><span class="paranum">462</span>. <span class="bld">Pariṇāmetī</span>ti pariṇataṃpāpeti. ‘‘Niyāmeti kathetī’’ti iminā adhippāyatthaṃ dasseti, <span class="bld">etthā</span>ti āvāsikavagge.</p>



<p class="subhead">Kathinatthāravaggavaṇṇanā</p>



<p class="bodytext"><a name="para467"></a><span class="paranum">467</span>. Kathinatthāravagge <span class="bld">otamasiko</span>ti ettha avatamaṃ gato otamasikoti dassento āha ‘‘andhakāragato’’ti. Andhakārasaddena tamasaddo andhakārapariyāyoti dasseti. <span class="bld">Ta</span>nti otamasikaṃ<a name="M0.0624"></a>. <span class="bld">Asamannāharanto</span>ti taṃ asamannāharanto, kasmā asamannāharantoti āha ‘‘kiccayapasutattā vandana’’nti. <span class="bld">Ekato</span>ti kopena saddhiṃ. Verī visabhāgapuggalo ekato ākodhena vattanaṭṭhena <span class="bld">ekāvatto</span>ti vuccati. <span class="bld">Pahareyyā</span>ti vandantaṃ pahareyya. ‘‘Aññaṃ cintayamāno’’ti iminā aññasmiṃ ārammaṇe cittaṃ vidahati ṭhapetīti <span class="bld">aññavihito</span>ti dasseti.</p>



<p class="bodytext">Saṅghato uddharitvā khipitabbo apanetabboti ukkhitto, soyeva <span class="bld">ukkhittako. Tehī</span>ti catūhi. Avandiyesu pannarasapuggalesūti sambandho. <span class="bld">Antarā vuttakāraṇena cā</span>ti antare vuttena ‘‘tañhi vandantassa mañcapādādīsupi nalāṭaṃ paṭihaññeyyā’’tiādinā kāraṇena ca. <span class="bld">Ito</span>ti pannarasapuggalamhā<a name="V2.0249"></a>. <span class="bld">Itī</span>ti evaṃ. Sace uddesācariyo ca ovādācariyo ca navako hoti, na vandanīyo. <span class="bld">Sabbatthā</span>ti kathinatthāravagge.</p>



<p class="centered">Iti kathinatthāravaggavaṇṇanāya yojanā samattā.</p>



<p class="centered">Niṭṭhitā ca upālipañcakavaṇṇanāya yojanā.</p>



<p class="subhead">Āpattisamuṭṭhānavaṇṇanā</p>



<p class="bodytext"><a name="para470"></a><span class="paranum">470</span>. ‘‘Acittako āpajjatī’’tiādīsu evamattho veditabboti yojanā. <span class="bld">Acittako āpajjatī</span>ti acittako hutvā āpajjati. Eseva nayo <span class="bld">acittako vuṭṭhātī</span>ti etthāpi. Yaṃkiñci āpattinti sambandho. Itaraṃ āpattinti yojanā. <span class="bld">Dhammadānaṃ karomī</span>ti ‘‘sabbadānaṃ dhammadānaṃ jinātī’’ti (dha. pa. 354) ca ‘‘amataṃdado ca so hoti, yo dhammamanusāsatī’’ti (saṃ. ni. 1.42) ca bhagavatā vuttavacanaṃ sutvā dhammadānaṃ karomi. <span class="bld">Domanassiko</span>ti domanassena yutto, domanassavanto vā. <span class="bld">Etthā</span>ti abyākatamūle.</p>



<p class="bodytext"><a name="para473"></a><span class="paranum">473</span>. <span class="bld">Yassa yassā</span>ti sikkhāpadassa. <span class="bld">Taṃ sabba</span>nti sabbaṃ taṃtaṃsamuṭṭhānasikkhāpadaṃ.</p>



<p class="title">Aparadutiyagāthāsaṅgaṇikaṃ</p>



<p class="subhead">(1) Kāyikādiāpattivaṇṇanā</p>



<p class="bodytext"><a name="para474"></a><span class="paranum">474</span>. <span class="bld">Cha</span> <a name="M0.0625"></a> <span class="bld">āpattiyo kāyikā</span>ti ettha cha āpattiyo nāma kāti āha ‘‘antarapeyyāle’’tiādi. Antarapeyyāle vuttāti sambandho. ‘‘Kāyadvāre samuṭṭhitattā’’ti iminā kāye samuṭṭhantīti <span class="bld">kāyikā</span>ti vacanatthaṃ dasseti. Tasmiṃyeva antarapeyyāle vuttāti sambandho. ‘‘Vajjapaṭicchādikāyā’’tiādinā <span class="bld">chādentassa tisso</span>ti ettha tiṇṇaṃ sarūpaṃ dasseti. ‘‘Bhikkhuniyā’’tiādinā <span class="bld">pañca saṃsaggapaccayā</span>ti ettha pañcannaṃ sarūpaṃ dasseti.</p>



<p class="bodytext">‘‘Ekaratta’’itiādinā <a name="V2.0250"></a> <span class="bld">aruṇugge tisso</span>ti ettha tiṇṇaṃ sarūpaṃ dasseti. <span class="bld">Dve yāvatatiyakā</span>ti saṃvaṇṇetabbena ‘‘ekādasa yāvatatiyakā nāmā’’ti saṃvaṇṇanāya viruddhabhāvaṃ paṭikkhipanto āha ‘‘paññattivasena panā’’tiādi. ‘‘Imasmiṃ sāsane’’ti iminā etthasaddassa visayaṃ dasseti. <span class="bld">Ekena sabbasaṅgaho</span>ti ettha eko nāma ko, sabbāni nāma kānīti āha ‘‘yassa siyā’’tiādi. ‘‘Nidānuddesenā’’ti iminā ekassa sarūpaṃ dasseti. ‘‘Sikkhāpadānañca pātimokkhuddesānañcā’’ti imehi padehi sabbasarūpaṃ dasseti. Saṅgaha saddena kammachaṭṭhīsamāso.</p>



<p class="bodytext">‘‘Vajjapaṭicchādikāyā’’tiādinā <span class="bld">dve duṭṭhullacchādanā</span>ti ettha dvinnaṃ sarūpaṃ dasseti.</p>



<p class="bodytext">‘‘Bhikkhu bhikkhuniyā’’tiādinā <span class="bld">gāmantare catasso</span>ti ettha catassannaṃ sarūpaṃ dasseti. Puna ‘‘bhikkhu bhikkhuniyā’’tiādinā <span class="bld">cetassā nadipārapaccayā</span>ti ettha catassannameva sarūpaṃ dasseti. ‘‘Cīvaradāne pācittiya’’nti iminā pācittiyabhāvena sadisattā saṅkhyāviseso na kātabboti dasseti.</p>



<p class="subhead">(2) Desanāgāminiyādivaṇṇanā</p>



<p class="bodytext"><a name="para475"></a><span class="paranum">475</span>. <span class="bld">Eketthā</span>ti <a name="M0.0626"></a> etthasaddo sāsanavisayo.</p>



<p class="bodytext"><span class="bld">Ekasikkhāpadampi natthī</span>ti <span class="bld">pi</span>saddo bahusikkhāpadāni pana pagevāti ca āpatti pana pagevāti ca āpattīpi natthīti ca atthaṃ dasseti.</p>



<p class="bodytext">‘‘Sakalepi vinaye’’ti iminā <span class="bld">dvetthā</span>ti pāṭhe etthasaddassa visayaṃ dasseti. <span class="bld">Ubhinna</span>nti bhikkhubhikkhunīnaṃ. Aññathā pana kittakā paṭhamāpattikāti āha ‘‘itarathā panā’’tiādi. Tattha <span class="bld">itarathā</span>ti paññattito aññena pakārena. <span class="bld">Kammañcā</span>ti kammañatti ca. <span class="bld">Kammapādikā cā</span>ti kammapādañatti ca. <span class="bld">Navasu ṭhānesū</span>ti osāraṇādīsu navasu ṭhānesu. <span class="bld">Dvīsū</span>ti ñattidutiya, ñatticatutthakammesu.</p>



<p class="bodytext">Vajjapaṭicchādikāya pārājikaṃ, ukkhittānuvattikāya pārājikaṃ, aṭṭhavatthukāya pārājikanti <a name="V2.0251"></a> iti ime tayoti yojanā. <span class="bld">Kāraṇabhūtenā</span>ti hetubhūtena, ‘‘karaṇabhūtenā’’tipi pāṭho, sādhakatamasattibhūtenāti attho.</p>



<p class="bodytext"><span class="bld">Tesa</span>nti addhānahīnādīnaṃ. <span class="bld">Etthā</span>ti ‘‘tayo puggalā na upasampādetabbā’’ti pāṭhe, etesu aṅgahīnādīsu vā. <span class="bld">Yo</span>ti puggalo. Aparipūro na yācatīti sambandho. Mātughātakādayo karaṇadukkaṭakā cāti yojanā. <span class="bld">Tatthā</span>ti tesu ñattikappanādīsu. <span class="bld">Ñattikappanā</span>ti ñattividhi. <span class="bld">Vippakatapaccatta</span>nti vippakataṃ paccattaṃ. <span class="bld">Atītakaraṇa</span>nti atītassa karaṇaṃ. Vitthārento āha ‘‘vatthusampannaṃ hī’’tiādi. <span class="bld">Tayo kammāna saṅgahā</span>ti ettha chandabhedarakkhanatthāya nakāre niggahitalopo. <span class="bld">Nāsitakā</span>ti nāsetabbā puggalā, nāsitabbāti <span class="bld">nāsitā,</span> nāsitā eva nāsitakā. <span class="bld">Tiṇṇaṃ janāna</span>nti tiṇṇaṃ upasampadāpekkhajanānaṃ ekūpajjhāyena nānācariyena hutvāti yojanā. <span class="bld">Ekānussāvanā</span>ti ekato anussāvanā.</p>



<p class="bodytext"><span class="bld">Pādo</span> <a name="M0.0627"></a> nāma kahāpaṇassa catutthabhāgo. <span class="bld">Māsako</span> nāma pādassa pañcamabhāgo. <span class="bld">Pārājika</span>nti vanappatiṃ chindantassa dutiyapārājikaṃ (pārā. 110). <span class="bld">Anodissā</span>ti ‘‘manusso maratū’’tiādinā na uddisitvā. <span class="bld">Tenā</span>ti visena.</p>



<p class="bodytext"><span class="bld">Bhikkhunovādakavaggasmi</span>nti sāmaññādhāro. <span class="bld">Dasasu sikkhāpadesū</span>ti visesādhāro. <span class="bld">Paṭhamasikkhāpadamhiyevā</span>ti dasasu sikkhāpadesu paṭhamasikkhāpadamhiyeva. Upasampannāya bhikkhuniyāti sambandho. ‘‘Āpatti hotī’’ti iminā ‘‘cīvarenā’’ti padassa sambandhaṭṭhānaṃ dasseti.</p>



<p class="bodytext">‘‘Catasso evā’’ti iminā <span class="bld">tattikā</span>ti ettha tasaddassa visayaṃ dasseti. Tā catasso parimāṇā yāsaṃ āpattīnanti <span class="bld">tattikā. Nipannassāpi tattikā</span>ti etthāpi eseva nayo. <span class="bld">Sā</span>ti bhikkhunī.</p>



<p class="subhead">(3) Pācittiyavaṇṇanā</p>



<p class="bodytext"><a name="para476"></a><span class="paranum">476</span>. <span class="bld">Pañca bhesajjānī</span>ti sabbiādīni pañca bhesajjāni. Imaṃ āpattinti sambandho. Pacchā āpannoti yojanā.</p>



<p class="bodytext"><span class="bld">Ekaṃ</span> <a name="V2.0252"></a> <span class="bld">kabaḷa</span>nti ekaṃ ālopaṃ, <span class="bld">tumhamūle</span>ti tumhaṃ santike.</p>



<p class="bodytext"><span class="bld">Yathāvatthuka</span>nti vatthuanulomaṃ, āpattiyo desitāva hontīti yojanā.</p>



<p class="bodytext"><span class="bld">Kokālikādīna</span>ntiādisaddena kaṭamodakatissakādayo (pārā. 417) saṅgaṇhāti. Pāpikāya diṭṭhiyā appaṭinissagge pācittiyañca caṇḍakāḷikāya bhikkhuniyā pācittiyañcāti yojanā. <span class="bld">Payuttavācāpaccayā</span>ti viññattinimittādīhi pakārena yuttāya vācāya paccayā. <span class="bld">Āpatti pārājikassā</span>ti pārājikassa āpajjanaṃ. Athavā <span class="bld">pārājikassā</span>ti assa bhikkhussa pārājikā āpatti hotīti vā pārājikā āpatti assa bhavatīti vā yojanā kātabbā. <span class="bld">Itī</span>ti imā cha āpattiyo āpajjatīti yojanā.</p>



<p class="bodytext">Bhojanaṃ <a name="M0.0628"></a> gahetvā ajjhoharamānāti sambandho. <span class="bld">Tathevā</span>ti yathā khādane, tatheva maṃsaṃ lasuṇaṃ ajjhoharamānāti yojanā. ‘‘Paṇītabhojanānī’’ti ca ‘‘akappiyamaṃsa’’nti ca padāni ‘‘ajjhoharamānā’’ti padena sambandhitabbāni.</p>



<p class="bodytext"><span class="bld">Pañca ṭhānānī</span>ti pañca āpattisaṅkhātāni ṭhānāni. <span class="bld">Tatthā</span>ti pañcasu sahadhammikesu. <span class="bld">Dvinna</span>nti bhikkhubhikkhunīnaṃ. <span class="bld">Tesa</span>nti sikkhamānādīnaṃ. <span class="bld">Pañcannamevā</span>ti sahadhammikānaṃyeva. <span class="bld">Vinicchayavohāro</span>ti vinicchayavacanaṃ. Iminā cattāri adhikaraṇāni paṭikkhipati. <span class="bld">Aḍḍakammaṃ nāmā</span>ti abhiyuñjantānaṃ kammaṃ nāma.</p>



<p class="bodytext">‘‘Sahadhammikāna’’nti iminā <span class="bld">pañjannaṃ vinicchayo</span>ti ettha pañcasarūpaṃ dasseti. Sobhaṇabhāvaṃ vitthārento āha ‘‘katavītikkamo hī’’tiādi. <span class="bld">Abbhuṇhasīlo</span>ti abhinavuppannasīlo. Abbhuṇhasīlo nāma atthato pākatikasīloti āha ‘‘pākatiko’’ti, pakatisīlena niyuttoti attho.</p>



<p class="bodytext">‘‘Kāyadvārasambhavā’’ti iminā <span class="bld">kāyikā</span>ti padassa taddhitabhāvaṃ dasseti. <span class="bld">Mukhaṃ oloketabbanti ettha</span> vuttāti sambandho.</p>



<p class="bodytext"><span class="bld">Catunnaṃ desanāya cā</span>ti ettha ‘‘desanāyā’’ti padaṃ ādipadalopanti āha ‘‘accayadesanāyā’’ti. <span class="bld">Sā</span>ti accayadesanā. Abhinilīyitvā dhanunā mārentīti <span class="bld">abhimārā</span>.</p>



<p class="bodytext"><span class="bld">Chejjaṃ</span> <a name="V2.0253"></a> <span class="bld">hotī</span>ti ettha chejjaṃ nāma pārājikāpajjanamevāti āha ‘‘devadatto viya pārājikaṃ āpajjatī’’ti. <span class="bld">Imā pana āpattiyo</span>ti pārājikathullaccayāpattiyo.</p>



<p class="subhead">(4) Avandanīyapuggalādivaṇṇanā</p>



<p class="bodytext"><a name="para477"></a><span class="paranum">477</span>. <span class="bld">Tesa</span>nti dasannaṃ puggalānaṃ. ‘‘Saddhi’’nti iminā <span class="bld">sāmīcenā</span>ti ettha sahatthe karaṇavacananti dasseti. <span class="bld">Sāmīcenā</span>ti ca sāmīcinā kattabbaṃ <span class="bld">sāmīcaṃ</span> kammaṃ, tena sāmīcena. <span class="bld">Dasa cīvaradhāraṇā</span>ti padassa samāsabhāvaṃ <a name="M0.0629"></a> paṭikkhipanto āha ‘‘dasa divasāni atirekacīvarassa dhāraṇā’’ti.</p>



<p class="bodytext"><span class="bld">Katisata</span>ntiādīsu dvīsu gāthāpādesu catūsu vibhatyantapadesu purimaṃ purimena, pacchimañca pacchimena yathākkamaṃ yojetabbanti dassento āha ‘‘katisataṃ āpattiyo rattisataṃ chādayitvānā’’ti. Pacchimagāthāya pubbaḍḍhepi eseva nayo. <span class="bld">Ayaṃ hī</span>ti ayaṃ eva vakkhamāno. <span class="bld">Etthā</span>ti gāthāyaṃ. <span class="bld">Yo</span>ti bhikkhu, paṭicchādetīti sambandho. <span class="bld">Itī</span>ti ayaṃ saṅkhepattho.</p>



<p class="bodytext">Heṭṭhā vuttesu catūsu catukkesu dhammena samaggaṃ apanetvā dvādasa kammadosā vuttāti daṭṭhabbaṃ. Adhammena vaggakammaṃ, adhammena samaggakammanti yojetabbaṃ.</p>



<p class="bodytext"><span class="bld">Etthā</span>ti chasu kammesu. <span class="bld">Etadevā</span>ti dhammena samaggakammameva.</p>



<p class="bodytext"><span class="bld">Yaṃ desitā</span>ti ettha yaṃsaddo vacanavipallāsoti āha ‘‘yāni desitānī’’ti. ‘‘Desitānī’’ti iminā <span class="bld">desitā</span>ti ettha nikārassa ākārādesabhāvaṃ dasseti. ‘‘Pariyantaparicchedabhāvarahitattā’’ti iminā natthi antaṃ pariyantametassāti <span class="bld">ananta</span>nti vacanatthaṃ dasseti. <span class="bld">Ta</span>nti nibbānaṃ, jitanti sambandho. Kena kaṃ kinti katvā jitanti āha ‘‘bhagavatā kilesagaṇaṃ abhimadditvā’’ti. Kena kaṃ kinti katvā kiṃ jitaṃ viyāti āha ‘‘raññā sapattagaṇaṃ abhimadditvā rajjaṃ viyā’’ti. Tattha ‘‘raññā’’ti iminā ‘‘kenā’’ti pucchaṃ vissajjesi. ‘‘Sapattagaṇa’’nti iminā ‘‘ka’’nti pucchaṃ vissajjesi. ‘‘Abhimadditvā’’ti iminā ‘‘kinti katvā’’ti pucchaṃ vissajjesi. ‘‘Rajja’’nti iminā ‘‘ki’’nti pucchaṃ vissajjesi. <span class="bld">Sapattagaṇa</span>nti verigaṇaṃ. Ayaṃ panettha yojanā – raññā sapattagaṇaṃ abhimadditvā rajjaṃ rājabhāvaṃ jitaṃ viya, bhagavatā kilesagaṇaṃ abhimadditvā nibbānaṃ <a name="V2.0254"></a> jitanti. <span class="bld">Svevā</span>ti bhagavā eva. ‘‘Nibbikāratāyā’’ti iminā tādisaddo nibbikāratthavācako anipphannapāṭipadikoti dasseti. ‘‘Vivekapañcaka’’nti iminā kāyacittaupadhivasena vivekattayampi gahetabbaṃ vivekabhāvena samānattā. Tena bhagavatāti sambandho. ‘‘Yāni satta āpattikkhandhānī’’ti <a name="M0.0630"></a> iminā <span class="bld">eketthā</span>ti ettha ekasaddassa visayaṃ dasseti. <span class="bld">Tatthā</span>ti sattasu āpattikkhandhesu. <span class="bld">Ettha panā</span>ti samathesu pana. <span class="bld">Hī</span>ti saccaṃ. <span class="bld">Tassā</span>ti sammukhāvinayassa. <span class="bld">Aṭṭhakathāsū</span>ti sabbaaṭṭhakathāsu. <span class="bld">Mayaṃ panā</span>ti saṅgahakārakā amhe pana, buddhaghosanāmakā mayaṃ panāti attho, rocayāmāti sambandho. Kassa kimatthaṃ gahetvā rocesīti āha ‘‘vināti nipātassa paṭisedhanamatthamatta’’nti. ‘‘Vināti nipātassā’’ti padaṃ ‘‘atthamatta’’nti pade vācakasambandho. Attano sādhyavacanaṃ buddhavacanasaṅkhātena sādhakavacanena sādhento āha ‘‘vuttampi ceta’’ntiādi.</p>



<p class="bodytext"><span class="bld">Aṭṭhārasa aṭṭhakānī</span>ti adhammadiṭṭhibheda, dhammadiṭṭhibheda, vematikabhedesu tīsu ekamekaṃ mūlaṃ katvā tayo tayo mūliṃ katvā nava honti, tesu dhammadiṭṭhibhedesu dhammadiṭṭhibhedaṃ apanetvā aṭṭha honti, tāni aṭṭhārasa bhedakaravatthūsu yojetvā aṭṭhārasa aṭṭhakāni hontīti daṭṭhabbaṃ. <span class="bld">Chaūnadiyaḍḍhasata</span>nti catucattālīsādhikaṃ satanti vuttaṃ hoti.</p>



<p class="bodytext"><span class="bld">Ekekavatthusmi</span>nti aṭṭhārasasu bhedakaravatthūsu ekekasmiṃ vatthusmiṃ.</p>



<p class="centered">Iti gāthāsaṅgaṇikavaṇṇanāya yojanā samattā.</p>



<p class="title">Sedamocikagāthā</p>



<p class="subhead">(1) Avippavāsapañhāvaṇṇanā</p>



<p class="bodytext"><a name="para479"></a><span class="paranum">479</span>. <span class="bld">Sedamocikagāthāsū</span>ti adhippāyatthassa gambhīrattā taṃ cintentānaṃ vinayadharānaṃ kāye sedaṃ mocetīti <span class="bld">sedamocikā,</span> sāyeva gāthā sedamocikagāthā, tāsu. ‘‘Akappiyasambhogo na labbhatī’’ti iminā kappiyasambhogo labbhatīti dasseti. Kappiyasambhogaṃ <a name="M0.0631"></a> dassetuṃ ‘‘nahāpanabhojanādī’’ti <a name="V2.0255"></a> vuttaṃ. <span class="bld">Anāpattī</span>ti mātubhikkhuniyā anāpatti. <span class="bld">Esā pañhā</span>ti ettha pañhasaddo sabhāvatiliṅgoti saddasatthesu (saddanītidhātumālāyaṃ 16 hakārantadhātu; abhidhānappadīpikāyaṃ 115 gāthāyaṃ) vutto, idha itthiliṅgavasena vutto. ‘‘Paṇḍitehī’’ti iminā kusalassa kāraṇaṃ dasseti, paṇḍitattā kusaloti adhippāyo. <span class="bld">Assā</span>ti pañhāya. <span class="bld">Eta</span>nti vissajjanaṃ. <span class="bld">Assā</span>ti gāthāya.</p>



<p class="bodytext"><span class="bld">Ekādasa vivajjiyā</span>ti avibhattikaniddeso, ekādasa vivajjiyeti attho. Tena vuttaṃ ‘‘ye’’tiādi. <span class="bld">Tepī</span>ti pisaddo gāthāyaṃ luttaniddiṭṭhagamyamānabhāvaṃ dasseti.</p>



<p class="bodytext"><span class="bld">Aya</span>nti nhāpitapubbako bhikkhu. <span class="bld">Nimmitabuddha</span>nti buddhena nimmitaṃ buddharūpaṃ.</p>



<p class="bodytext"><span class="bld">Vivajjiyā</span>ti ettha yakāro tvāpaccayassa kāriyoti āha ‘‘vivajjetvā’’ti. Asīsakaṃ yaṃ taṃ kabandhaṃ atthīti yojanā. Asīsakattā kena sarīrena jīvitaṃ bandhatīti <span class="bld">kabandho. Yassā</span>ti kabandhassa.</p>



<p class="bodytext"><span class="bld">Hī</span>ti saccaṃ. <span class="bld">Te</span>ti abhabbapuggalā.</p>



<p class="bodytext"><span class="bld">Vācā</span>ti ettha yakāralopoti āha ‘‘vācāyā’’ti. <span class="bld">Iti me</span>ti evaṃ mama. Evaṃ vadamāne mama vacananti yojanā. Athavā <span class="bld">itime</span>ti evaṃ ime, evaṃ vadamāne ime janāti yojanā. Saddampīti iminā girasaddo saddapariyāyoti dasseti. <span class="bld">Hī</span>ti saccaṃ. Tuṇhībhūtassa nisinnassa tassa bhikkhunoti yojanā. Yadi manodvāre āpatti nāma natthi, evaṃ sati kasmā āpajjeyya vācasikanti vuttanti āha ‘‘yasmā panā’’tiādi. <span class="bld">Tenā</span>ti tasmā. <span class="bld">Assā</span>ti bhikkhussa.</p>



<p class="bodytext"><span class="bld">Sā</span>ti bhikkhunī, āpajjatīti sambandho. <span class="bld">Vuttappakāra</span>nti ‘‘gāmantarapariyāpanna’’nti vuttappakāraṃ.</p>



<p class="bodytext"><span class="bld">Tāsū</span>ti dvīsu bhikkhunīsu.</p>



<p class="bodytext"><span class="bld">Caturo janā</span>ti ettha catunnaṃ janānaṃ sarūpaṃ dassento āha ‘‘ācariyo ca tayo ca antevāsikā’’ti<a name="V2.0256"></a>. <span class="bld">Sāhatthikā</span>ti sahatthā avaharitā. <a name="M0.0632"></a> <span class="bld">Āṇattiyāpī</span>ti āṇattena avaharitāpi. <span class="bld">Itaresa</span>nti antevāsikānaṃ, ekeko māsakoti sambandho. <span class="bld">Etthā</span>ti parivāre sedamocikagāthāyaṃ.</p>



<p class="subhead">(2) Pārājikādipañhāvaṇṇanā</p>



<p class="bodytext"><a name="para480"></a><span class="paranum">480</span>. <span class="bld">Santhatapeyyālañcā</span>ti paṭhamapārājikavibhaṅge (pārā. 65) vuttaṃ santhatapeyyālañca.</p>



<p class="bodytext"><span class="bld">Liṅgaparivattaṃ sandhāyā</span>ti sati liṅge parivatte paṭiggahaṇassa vijahanaṃ sandhāya vuttaṃ.</p>



<p class="bodytext"><span class="bld">Yo</span>ti bhikkhu, pariṇāmetīti sambandho. Attano atthāyāti yojanā.</p>



<p class="bodytext"><span class="bld">Assā</span>ti gāthāya. <span class="bld">Kākauhada</span>nti kākehi karīsussaggaṃ. <span class="bld">Kaddamamakkhita</span>nti kaddamena makkhitaṃ. Kāyagatāneva hutvāti sambandho.</p>



<p class="bodytext"><span class="bld">Hī</span>ti vitthāro. Anariyaṃ taṃ itthiṃ vā taṃ purisaṃ vā haneyyāti yojanā. Liṅgaparivattena hetubhūtena itthibhūtaṃ, purisabhūtañcāti sambandho. <span class="bld">Itthibhūta</span>nti ca itthī hutvā bhūtaṃ, itthibhāvaṃ vā pattaṃ.</p>



<p class="bodytext">Migasiṅgatāpasasīhakumārādīnaṃ tiracchānagatamātāpitaro viyāti yojanā. <span class="bld">Migasiṅgatāpaso</span>ti migasiṅganāmako (jā. aṭṭha. 5.17.96 ādayo) tāpaso. <span class="bld">Sīhakumāro</span>ti sīhabāhukumāro. Ādisaddena bhūridattādayo saṅgaṇhāti.</p>



<p class="bodytext">Kurundiyaṃ āgatanti sambandho.</p>



<p class="bodytext"><span class="bld">‘‘Saccaṃ bhaṇantoti gāthāyā’’</span>ti padaṃ ‘‘saccaṃ bhāsato lahukāpatti hotī’’ti ettha itisaddena sambandhitabbaṃ. ‘‘Saccaṃ bhaṇanto’’ti gāthāya iti atthoti yojanā.</p>



<p class="subhead">(3) Pācittiyādipañhāvaṇṇanā</p>



<p class="bodytext"><a name="para481"></a><span class="paranum">481</span>. Salākaṃ <a name="V2.0257"></a><a name="M0.0633"></a> dentassa assa bhikkhussa chejjaṃ hotīti yojanā. ‘‘Pārājikaṃ hotī’’ti iminā <span class="bld">hotichejja</span>nti padassa atthaṃ dasseti.</p>



<p class="bodytext">Suppatiṭṭhitanigrodhasadisaṃ rukkhamūlaṃ, tameva vā gahetabbaṃ.</p>



<p class="bodytext"><span class="bld">Tissitthiyo</span>ti ettha bhummatthe upayogavacanaṃ, paccattavacanaṃ vāti āha ‘‘tāsupī’’ti. ‘‘Yaṃ taṃ methunaṃ nāma ta’’nti iminā ‘‘methunaṃ yaṃ ta’’nti padānaṃ samānādhikaraṇabhāvaṃ dasseti. ‘‘Na sevatī’’ti iminā <span class="bld">na seve</span>ti ettha tikārassa ekārādesabhāvaṃ (jā. aṭṭha. 4.11.76 putto vā pitaraṃ yāce viya) dasseti. <span class="bld">Tayo purise</span>ti ettha ‘‘upagantvā’’ti padaṃ ajjhāharitvā sambandhitabbanti dassento āha‘‘tayo purisepi upagantvā’’ti. Iminā <span class="bld">tayo purise</span>ti ettha upayogatthe upayogavacananti dasseti. Purimanayaṃ gahetvā etthāpi ‘‘tīsu purisesū’’ti bhummatthe upayogavacananti atthopi yujjateva. Imaṃ nayaṃ gahetvā purimapadepi tissitthiyo upagantvāti upayogatthe upayogavacananti atthopi yujjateva. Tasmā te dve nayā aññamaññopadesadāyakanayā nāmāti daṭṭhabbaṃ. ‘‘Ubhatobyañjanasaṅkhāte’’ti iminā anariyasaddena ubhatobyañjanova idha gahetabboti dasseti. ‘‘Nācaratī’’ti iminā <span class="bld">na cācare</span>ti etthāpi tisaddassa ekārādesabhāvameva dasseti. Methunadhammassa pubbabhāgaṃ kāyasaṃsaggaṃ āpajjituṃ vāyamantiyā tassā bhikkhuniyāti yojanā.</p>



<p class="bodytext"><span class="bld">Assā</span>ti gāthāya, titthiyo ārādhako hotīti yojanā. <span class="bld">Tatthevā</span>ti titthiyavatte eva. <span class="bld">Assā</span>ti titthiyassa. <span class="bld">Tamevā</span>ti titthiyavattameva.</p>



<p class="bodytext">Saṅghādisesantiādigāthā vuttāti sambandho. <span class="bld">Ta</span>nti ajjhoharaṇaṃ.</p>



<p class="bodytext">Ākāsagataṃ <a name="M0.0634"></a> sāmaṇeranti sambandho. <span class="bld">Saṅghenapī</span>ti pisaddo na kammārahenevāti dasseti. ‘‘Na kātabba’’nti iminā saṅghopi kammārahopi bhūmigatova vaṭṭatīti dasseti.</p>



<p class="bodytext"><span class="bld">Assā</span>ti gāthāya vinicchayoti sambandho.</p>



<p class="bodytext">‘‘Na <a name="V2.0258"></a> deti, na paṭiggaṇhātī’’ti kiriyāpadānaṃ kattāraṃ dassento āha ‘‘nāpi uyyojikā’’tiādi. <span class="bld">Tassā</span>ti avassutapurisassa. ‘‘Kāraṇenā’’ti iminā <span class="bld">tenā</span>ti padassa kāraṇatthaṃ dasseti. Evasaddo pana sambhavavasena yojito, na aññena kāraṇenāti attho, avassutassa purisassāti sambandho. <span class="bld">Gahaṇe</span>ti uyyojitāya gahaṇe. <span class="bld">Tañca paribhogapaccayā</span>ti ettha tasaddassa visayaṃ, paribhogassa ca sambandhaṃ dassento āha ‘‘tañca panā’’tiādi. Tattha ‘‘āpatti’’nti iminā tasaddassa visayaṃ dasseti. ‘‘Tassā uyyojitāyā’’ti iminā paribhogassa sambandhaṃ dasseti. <span class="bld">Tassā</span>ti uyyojitāya.</p>



<p class="bodytext">Sattarasakesu saṅghādisesesūti sambandho. <span class="bld">Vajjaṃ na phusatī</span>ti padassa atthaṃ dassento āha ‘‘aññaṃ navaṃ āpatti’’nti.</p>



<p class="centered">Iti sedamocikagāthāvaṇṇanāya yojanā samattā.</p>



<p class="title">Pañcavaggo</p>



<p class="subhead">Kammavaggavaṇṇanā</p>



<p class="bodytext"><a name="para482"></a><span class="paranum">482</span>. Kammavagge ‘‘gaṇanaparicchedavacana’’nti iminā na pamāṇavacananti dasseti. Iminā kammānaṃ tato ūnātirekabhāvaṃ nivāreti. Gaṇiyate <span class="bld">gaṇanaṃ,</span> paricchijjati anenāti <span class="bld">paricchedo,</span> gaṇanassa paricchedo <span class="bld">gaṇanaparicchedo</span>. Atha vā gaṇiyati anenāti gaṇanaṃ, tameva paricchedo gaṇanaparicchedo, soyeva vacanaṃ <span class="bld">gaṇanaparicchedavacanaṃ</span>. Apalokanakammaṃ nāmāti kattabbaṃ kammanti sambandho. <span class="bld">Vuttanayenevā</span>ti ‘‘sīmaṭṭhakasaṅghaṃ <a name="M0.0635"></a> sodhetvā chandārahānaṃ chandaṃ āharitvā’’ti vuttena eva nayena.</p>



<p class="bodytext"><span class="bld">Tatthā</span>ti catūsu kammesu, ñattidutiyakammaṃ pana atthīti sambandho.</p>



<p class="bodytext"><span class="bld">Tatthā</span>ti dvīsu kammesu. <span class="bld">Avasesā</span>ti chahi kammehi avasesā. Yadi parivattetvā kataṃ daḷhīkammaṃ <a name="V2.0259"></a> na hoti, evaṃ sati daḷhīkammatthāya kinti kātabbanti āha ‘‘sace panā’’tiādi. Tattha ‘‘akkharaparihīnaṃ vā padaparihīnaṃ vā’’ti idaṃ akkharapadānaṃ gaḷitaṃ sandhāya vuttaṃ. ‘‘Duruttapadaṃ vā’’ti idaṃ sithiladhanitādiaparipuṇṇaṃ sandhāya vuttaṃ. Ettha ‘‘duruttakkharaṃ vā’’ti ajjhāharitabbaṃ. <span class="bld">Ida</span>nti punappunaṃ vacanaṃ. <span class="bld">Kammaṃ hutvā</span>ti sukammaṃ hutvā.</p>



<p class="bodytext"><a name="para483"></a><span class="paranum">483</span>. Sammukhākaraṇīyaasammukhākaraṇīyesu asammukhākaraṇīyāni appakattā paṭhamaṃ dassetvā sesānaṃ sammukhākaraṇīyabhāvaṃ dassento āha ‘‘tatthā’’tiādi. Tattha <span class="bld">tatthā</span>ti tesu dvīsu, asammukhākaraṇīyaṃ nāma aṭṭhavidhaṃ hotīti sambandho. <span class="bld">Tattha tatthā</span>ti tesu tesu khandhakesu. ‘‘Sukataṃ hotī’’ti vacanasāmatthiyato sammukhākatampi sukataṃ hotīti atthopi gahetabbo.</p>



<p class="bodytext"><span class="bld">Sesānī</span>ti aṭṭhakammehi sesāni. <span class="bld">Etānī</span>ti kammāni. <span class="bld">Vatthuvipannānī</span>ti vatthunā vipannāni.</p>



<p class="bodytext"><span class="bld">Tesampī</span>ti paṭipucchākaraṇīyānampi. <span class="bld">Etthā</span>ti ‘‘paṭipucchākaraṇīya’’nti pade. ‘‘Pucchitvā’’ti iminā <span class="bld">paṭipucchā</span>ti padassa tvāpaccayantabhāvaṃ dasseti. ‘‘Kātabba’’nti iminā <span class="bld">karaṇīya</span>nti ettha anīyasaddassa kammatthabhāvaṃ dasseti. <span class="bld">Yathādinnāyā</span>hi cuditakena yathādinnāya. <span class="bld">Vippalapantassā</span>ti vikārena yaṃ vā taṃ vā vacanaṃ palapantassa cuditakassāti sambandho. <span class="bld">Sabbatthā</span>ti sabbesu ‘‘tajjanīyakammārahassā’’tiādīsu.</p>



<p class="bodytext"><span class="bld">Anuposathadivase</span>ti uposathadivasato aññasmiṃ divase. Tamevatthaṃ dassento āha ‘‘uposathadivaso nāmā’’tiādi. <span class="bld">Kattikamāsa</span>nti pacchimakattikamāsaṃ. Tassa pavāraṇamāsattā ‘‘ṭhapetvā’’ti vuttaṃ. Sāmaggidivaso ca yathāvuttā cātuddasapannarasā ca uposathadivaso <a name="M0.0636"></a> nāmāti yojanā. <span class="bld">Yatrahī</span>ti yasmiṃ pana vihāre, ṭhapentīti sambandho. <span class="bld">Antarā</span>ti cātuddasīpannarasīnaṃ majjhe.</p>



<p class="bodytext"><span class="bld">Paccukkaḍḍhitvā ṭhapitadivaso</span>ti pacchā upari kaḍḍhitvā ṭhapitaṃ kattikakāḷapakkhacātuddasiṃ vā pañcadasiṃ vā sandhāya vuttaṃ. <span class="bld">Idhāpī</span>ti apavāraṇāya pavāraṇaṭṭhānepi. Pāḷiyamāgatanayato aññampi nayaṃ dassento āha ‘‘apicā’’tiādi. <span class="bld">Antimavatthu</span>nti pārājikavatthuṃ. <span class="bld">Yassā</span>ti puggalassa. Iminā kammāraho puggalo vatthu nāmāti dasseti.</p>



<p class="bodytext"><a name="para484"></a><span class="paranum">484</span>. Dabbassa <a name="V2.0260"></a> aggaṇhanaṃ vatthuaparāmasanaṃ nāma na hoti, atha kho nāmassa aggaṇhanamevāti āha ‘‘tassa nāmaṃ na gaṇhātī’’ti. Aparāmasanākāraṃ dassento āha ‘‘suṇātu me’’tiādi.</p>



<p class="bodytext"><span class="bld">Puggalaṃ na parāmasatī</span>ti ettha <span class="bld">puggalo</span> nāma upajjhāyoti āha ‘‘yo upasampadāpekkhassa upajjhāyo’’ti. <span class="bld">Ta</span>nti upajjhāyaṃ.</p>



<p class="bodytext"><span class="bld">Sabbena sabba</span>nti sabbathā sabbaṃ, nipātasamudāyoyaṃ, sabbena vā ākārena sabbaṃ ñattinti yojanā.</p>



<p class="bodytext">Ñattikamme paṭhamaṃ kammaṃ katvā pacchā ñattiṭṭhapanampi pacchā ñattiṃ ṭhapetiyeva nāma. <span class="bld">Iti imehī</span>tiādi nigamanaṃ.</p>



<p class="bodytext"><a name="para485"></a><span class="paranum">485</span>. ‘‘Vuttanayenevā’’ti atidisitvāpi ñattikammavācānaṃ asadisattā aparāmasanākāraṃ dassento āha ‘‘evaṃ panā’’tiādi. Tattha <span class="bld">nesa</span>nti vatthusaṅghapuggalānaṃ, paṭhamānussāvane vā dutiyatatiyānussāvanāsu vā vattabbe vadantoti sambandho.</p>



<p class="bodytext"><span class="bld">Sāvanaṃ hāpetī</span>ti ettha anusaddo lopoti āha ‘‘anussāvanaṃ na karotī’’ti. ‘‘Sāvanaṃ hāpetī’’ti ettha na kevalaṃ sabbena sabbaṃ anussāvanaṃ akarontoyeva sāvanaṃ hāpeti nāma, atha kho anussāvanāya duruttachaḍḍanampi hāpetiyeva nāmāti dassento āha ‘‘yopī’’tiādi. ‘‘Sakimeva vā dvikkhattuṃ vā’’ti iminā tikkhattuṃ aparipūrentoyeva sāvanaṃ hāpeti nāmāti dasseti. Imassa vacanassa sāmatthiyato ñattidutiyakamme ekakkhattuto, ñatticatutthakamme <a name="M0.0637"></a> tikkhattuto atirekaṃ kammavācaṃ karonto na hāpetīti ñāyati.</p>



<p class="bodytext">‘‘Chaḍḍetī’’ti ettha chaḍḍanassa padakkharānaṃ gaḷitabhāvena pākaṭattā taṃ adassetvā ‘‘duruttaṃ karotī’’ti ettha duruttameva dassento āha ‘‘duruttaṃ karotīti ettha panā’’tiādi. Karontena bhikkhunā upalakkhetabboti sambandho.</p>



<p class="bodytext">‘‘Sithila…pe… pabhedo’’ti yvāyaṃ byañjanappabhedo vutto, ayaṃ byañjanappabhedoti yojanā<a name="V2.0261"></a>. Gāthāyaṃ <span class="bld">dasadhā</span>ti dasappakārena. <span class="bld">Byañjanabuddhiyā</span>ti vaddhetīti <span class="bld">buddhi,</span> byañjanameva akkharameva sithilādivasena dasadhā buddhi <span class="bld">byañjanabuddhi,</span> tāya. Ettha ‘‘dasadhā’’ti padena ‘‘byañjanabuddhī’’ti samāsapadassa antare dasadhāsaddassa lopaṃ dasseti ‘‘kammajaṃ evā’’tiādīsu (visuddhi. 2.450; visuddhi. mahāṭi. 2.450) viya. Ettha hi evasaddena kammena eva jātaṃ <span class="bld">kammaja</span>nti samāsaṃ katvā samāsamajjhe evasaddalopaṃ dasseti. <span class="bld">Pabhedo</span>ti viseso. Ayaṃ panettha yojanā – sithilañca dhanitañca dīghañca rassañca garukañca lahukañca niggahitañca sambandhañca vavatthitañca vimuttañcāti dasadhā byañjanabuddhiyāva pabhedo viseso ñātabboti. ‘‘Sithila’’nti ādīni dasa padāni ‘‘akkharaṃ padaṃ byañjana’’nti napuṃsakaliṅgavasena vuttapāṭhaṃnissāya vuttānīti daṭṭhabbaṃ.</p>



<p class="bodytext">Gāthāya vitthāraṃ dassento āha ‘‘ettha hī’’tiādi. Agāḷhena vacīpayogena vattabbaṃ akkharaṃ <span class="bld">sithilaṃ</span>. Gāḷhena vacīpayogena vattabbaṃ akkharaṃ <span class="bld">dhanitaṃ. Tesvevā</span>ti pañcasu eva vaggesu. Na kevalaṃ dīghameva garukaṃ nāma, atha kho saṃyogaparampīti āha ‘‘yaṃ vā’’tiādi. Yaṃ akkharaṃ saṃyogaparaṃ katvā vuccati, tampi <span class="bld">garukaṃ</span> nāmāti yojanā. Saṃyogo paro yassa akkharassāti <span class="bld">saṃyogaparaṃ</span>. ‘‘Saṃyogapada’’ntipi pāṭho. Yaṃ asaṃyogaparaṃ katvā vuccati, tampi <span class="bld">lahukaṃ</span> nāmāti yojanā. Yaṃ sānunāsikaṃ katvā vattabbaṃ, taṃ <span class="bld">niggahitaṃ</span> nāmāti yojanā. <span class="bld">Niggahetvā</span>ti <span class="bld">niggahitaṃ</span> nāma atthato ṭhānakaraṇānaṃ <a name="M0.0638"></a> avissajjanaṃ amuñcananti āha ‘‘avissajjetvā’’ti. Yaṃ sambandhitvā vuccati, taṃ <span class="bld">sambandhaṃ</span> nāmāti yojanā. Yaṃ asambandhaṃ katvā vuccati, taṃ <span class="bld">vavatthitaṃ</span> nāmāti yojanā. Yaṃ aniggahetvā vuccati, taṃ <span class="bld">vimuttaṃ</span> nāmāti yojanā. <span class="bld">Aniggahetvā</span>ti aniggahaṃ nāma atthato vissajjananti āha ‘‘vissajjetvā’’ti.</p>



<p class="bodytext">Evaṃ byañjanabuddhivisesaṃ dassetvā idāni kammavācāya uccāraṇavisesaṃ vitthārena dassento āha ‘‘tatthā’’tiādi. Tattha <span class="bld">tatthā</span>ti tāsu dasasu byañjanabuddhīsu. Tathāsaddena takārassa thakārakaraṇañca sithilassa dhanitakaraṇañca atidisati, tathā ‘‘pattakallaṃ esā ñattī’’tiādivacanañca sithilassa dhanitakaraṇaṃ nāmāti yojanā.</p>



<p class="bodytext"><span class="bld">Itī</span>ti evaṃ. Sithile kattabbe dhanitaṃ karotīti sambandho. <span class="bld">Cattāri byañjanānī</span>ti cattāri akkharāni. Byañjanasaddo hi idha akkharavācako. Catassannaṃ byañjanabuddhīnaṃ kammadūsanaṃ dassetvā itarāsaṃ adūsanaṃ dassento āha ‘‘itaresu panā’’tiādi. <span class="bld">Anukkamāgata</span>nti <a name="V2.0262"></a> ariyehi otaritvā anukkamena āgataṃ. <span class="bld">Paveṇi</span>nti santatiṃ. Vināsetvā vutte kiṃ kammavācākopo hotīti āha ‘‘sace panā’’tiādi. <span class="bld">Na kuppatī</span>ti na nassati. Kasmā pana kammavācā na kuppati, nanu kammaṃ kopentī kammavācā kuppatīti āha ‘‘imāni hī’’tiādi. Hi yasmā na kopenti, tasmā kammavācā na kuppatīti yojanā.</p>



<p class="bodytext">Yaṃ pana vacanaṃ suttantikattherā vadantīti sambandho. Kaccāyanādisuttantaṃ karontīti <span class="bld">suttantikā,</span> kaccāyanādayo, suttantikā ca te therā ceti <span class="bld">suttantikattherā. Na vaṭṭatī</span>ti akkharavikāro na vaṭṭati. Vinayadharena kammavācā kātabbāti sambandho. <span class="bld">Yathāpāḷiyā</span>ti bhagavatā yathāvuttāya pāḷiyā. <span class="bld">Byañjananiruttiyā</span>ti byañjananiruttiyaṃ. <span class="bld">Itarathā</span>ti vuttadosapariharaṇato aññena pakārena.</p>



<p class="bodytext"><span class="bld">Akāle</span> <a name="M0.0639"></a> <span class="bld">vā sāvetī</span>ti ettha <span class="bld">akālo</span> nāma anokāsoti āha ‘‘anokāse’’ti. Anokāso nāma ñattianussāvanānaṃ pubbāparavitathanti āha ‘‘ñattiṃ aṭṭhapetvā’’tiādi. Paṭhamaṃyeva ñattiṃ aṭṭhapetvā paṭhamaṃyeva anussāvanakammaṃ katvāti yojanā. ‘‘Paṭhamaṃyevā’’ti hi padaṃ pubbāparāpekkhaṃ. <span class="bld">Itī</span>tiādi nigamanaṃ.</p>



<p class="bodytext"><a name="para486"></a><span class="paranum">486</span>. Yā ekavīsati bhikkhū na gaṇhāti, ayaṃ <span class="bld">atikhuddakasīmā</span> nāmāti yojanā. <span class="bld">Ekavīsati bhikkhū</span>ti abbhānakamme kammārahena saddhiṃ ekavīsati bhikkhū. Yattha sīmāyaṃ nisīdituṃ na sakkonti, ayaṃ <span class="bld">atikhuddakasīmā</span> nāmāti yojanā. <span class="bld">Nisīditu</span>nti aññamaññassa hatthapāsaṃ avijahitvā parimaṇḍalākārena nisīdituṃ. <span class="bld">Tatthā</span>ti atikhuddake. <span class="bld">Etthā</span>ti sesasīmāsu. Yā sammatā hoti, ayaṃ <span class="bld">atimahatī</span> nāmāti yojanā. <span class="bld">Kesaggamattenāpī</span>ti pisaddo tato atirekena pana pagevāti dasseti. Aghaṭitaṃ asambandhaṃ nimittaṃ imissāti <span class="bld">aghaṭitanimittā</span>. Khaṇḍanimittabhāvaṃ akhaṇḍanimittadassanena pākaṭaṃ karonto āha ‘‘puratthimāyā’’tiādi. <span class="bld">Pubbakittita</span>nti paṭhamakittitaṃ. <span class="bld">Tatthevā</span>ti uttarāya eva disāya. <span class="bld">Aparāpī</span>ti pisaddo dutiyatthasampiṇḍanattho. Yā sammatā hoti, <span class="bld">khaṇḍanimittā</span> nāmāti yojanā. <span class="bld">Animittupaga</span>nti yathābhūtakathanavisesanameva, na byavacchedavisesanaṃ tacasārādiggahaṇena animittupagabhāvassa pākaṭattā. <span class="bld">Antarā</span>ti majjhe. Yā sammatā hoti, sā <span class="bld">chāyānimittā</span> nāma, animittā nāmāti yojanā.</p>



<p class="bodytext">Bahi ṭhito hutvā sammannatīti yojanā. Nimittāni pana bahi ṭhatvāpi kittetuṃ vaṭṭati<a name="V2.0263"></a>. <span class="bld">Evaṃ sammatāpī</span>ti pisaddo asammatā pana pagevāti dasseti. <span class="bld">Sīmāya sīma</span>nti padānaṃ sambandhāpekkhattā, tassa ca asamānabhāvato tesaṃ visuṃ visuṃ sambandhaṃ dassento āha ‘‘attano sīmāya paresaṃ sīma’’nti. <span class="bld">Sambhindatī</span>ti sambandhaṃ karoti. Ettha hi bhididhātu dvidhākaraṇatthavācako, dhātvatthabādhakena saṃtyūpasaggena sambandhavācako <a name="M0.0640"></a> hotīti daṭṭhabbaṃ. <span class="bld">Tatthā</span>ti tāsu dvīsu sīmāsu. <span class="bld">Itī</span>ti evaṃ. <span class="bld">Tāsū</span>ti sīmāsu.</p>



<p class="bodytext"><a name="para487-8"></a><span class="paranum">487-8</span>. Yampi kammappattachandārahalakkhaṇanti yojanā. <span class="bld">Tatthā</span>ti tassaṃ parisato kammavipattiyaṃ. <span class="bld">Tampī</span>ti kammappattachandārahalakkhaṇampi, vuttamevāti sambandho. <span class="bld">Tatthā</span>ti ‘‘cattāro bhikkhū pakatattā kammappattā’’ti pāṭhe. <span class="bld">Anukkhittā</span>ti saṅghena ukkhepanīyakammassa akatattā anukkhittā. <span class="bld">Parisuddhasīlā</span>ti pārājikaṃ anajjhāpannattā parisuddhasīlā. Imehi padehi pakati attā sabhāvo etesanti <span class="bld">pakatattā</span>ti atthaṃ dasseti. ‘‘Kammassa arahā’’ti iminā <span class="bld">‘‘kammappattā’’</span>ti padassa chaṭṭhīsamāsañca pattasaddassa arahaanucchavikatthabhāvañca dasseti. <span class="bld">Tehī</span>ti catūhi pakatattehi. <span class="bld">Etī</span>ti āgacchati. <span class="bld">Avasesā</span>ti catūhi pakatattehi avasesā. <span class="bld">Yassa panā</span>ti puggalassa pana. <span class="bld">Kammāraho</span>ti kammassa araho.</p>



<p class="bodytext"><a name="para489"></a><span class="paranum">489</span>. <span class="bld">Etthā</span>ti paṇḍakādīnaṃ avatthubhāvadassanaṭṭhāne.</p>



<p class="subhead">Apalokanakammakathā</p>



<p class="bodytext"><a name="para495-6"></a><span class="paranum">495-6</span>. <span class="bld">Tatthā</span>ti catūsu kammesu. <span class="bld">Etthā</span>ti osāraṇādipāṭhe. <span class="bld">Padasiliṭṭhatāyā</span>ti loke padānaṃ siliṭṭhabhāvato. <span class="bld">Tatthā</span>ti osāraṇādīsu pañcasu. Kaṇṭakasāmaṇerassa yā sā daṇḍakammanāsanā atthi, sā nissāraṇāti yojanā. ‘‘Micchādiṭṭhiko hotī’’ti vatvā tamevatthaṃ dassetuṃ ‘‘antaggāhikāya diṭṭhiyā samannāgato’’ti vuttaṃ. Micchādiṭṭhi hi liṅganāsanāya kāraṇaṃ hoti. <span class="bld">So</span>ti sāmaṇero, ‘‘nissajjāpetabbo’’ti pade kāritakammaṃ, vuttakammaṃ vā. <span class="bld">Taṃ laddhi</span>nti dhātukammaṃ, avuttakammaṃ vā. Kinti kātabbanti āha ‘‘evañca pana kammaṃ kātabba’’nti.</p>



<p class="bodytext">Kātabbākāraṃ dassento āha ‘‘saṅghaṃ bhante’’tiādi. Yaṃ sahaseyyaṃ labhantīti yojanā. <span class="bld">Tassā</span>ti sahaseyyassa. <span class="bld">Alābhāyā</span>ti <a name="M0.0641"></a> alābhatthāya. ‘‘Cara pire vinassā’’ti iminā nissāraṇākāraṃ dasseti. Attho panassa heṭṭhā vuttoyeva.</p>



<p class="bodytext"><span class="bld">So</span>ti <a name="V2.0264"></a> samaṇero, osāretabboti sambandho.</p>



<p class="bodytext"><span class="bld">Svāya</span>nti so ayaṃ sāmaṇero, accayaṃ desetīti sambandho. <span class="bld">Sorato</span>ti sundaraladdhiyaṃ rato, duladdhito vā suṭṭhu orato. <span class="bld">Yathā pure</span>ti yathā pubbe ruccati, tathāti yojanā. <span class="bld">Kāyasambhogasāmaggidāna</span>nti kāyena ca sambhogena ca sāmaggiyā dānaṃ.</p>



<p class="bodytext"><span class="bld">Eva</span>ntiādi nigamanaṃ. Yasmā pana brahmadaṇḍo pañcasatikakkhandhake (cūḷava. 445) channasseva paññatto, tasmā tasseva dātabboti āha ‘‘na kevala’’ntiādi. <span class="bld">Esā</span>ti brahmadaṇḍo, aññopi yo bhikkhu viharati, tassapi dātabboti sambandho. Kinti dātabboti āha ‘‘evañca pana dātabbo’’ti. Dātabbākāraṃ dassento āha ‘‘saṅghamajjhe’’tiādi.</p>



<p class="bodytext">Yaṃ vacanaṃ iccheyya, taṃ vacananti yojanā. <span class="bld">Khamāpentassā</span>ti saṅghaṃ khamāpentassa tassa bhikkhussāti yojanā.</p>



<p class="bodytext"><span class="bld">Paṭisaṅkhā</span>ti paṭisaṅkhāya, ñāṇena paccavekkhitvāti attho.</p>



<p class="bodytext"><span class="bld">Ya</span>nti avandiyakammaṃ, anuññātanti sambandho. Kena anuññātanti āha ‘‘bhagavatā’’ti. Kismiṃ khandhake anuññātanti āha ‘‘bhikkhunikkhandhake’’ti. Kesu vatthūsu anuññātanti āha ‘‘tena kho pana…pe… imesu vatthūsū’’ti (cūḷava. 411). Kiṃ katvā anuññātanti āha ‘‘dukkaṭaṃ paññapetvā’’ti. Kinti anuññātanti āha ‘‘anujānāmi…pe… kātabbo’’ti. <span class="bld">Tassā</span>ti avandiyassa. ‘‘Na osāraṇādīnī’’ti iminā evasaddassa chaḍḍetabbatthaṃ dasseti. <span class="bld">Tassā</span>ti kammalakkhaṇabhūtassa avandiyassa. <span class="bld">Tatthevā</span>ti bhikkhunikkhandhakeyeva. Nanti kammalakkhaṇaṃ. <span class="bld">Idhāpī</span>ti parivāre kammavaggepi.</p>



<p class="bodytext"><span class="bld">Apāsādika</span>nti apasādāvahaṃ, apasādajanakaṃ vā.</p>



<p class="bodytext"><span class="bld">Tato</span>ti <a name="M0.0642"></a> avandiyakaraṇato. <span class="bld">Ima</span>nti bhikkhuṃ. <span class="bld">Vandiya</span>nti vanditabbaṃ, vandanaṃ vā.</p>



<p class="bodytext"><span class="bld">Etthā</span>ti apalokanakamme, bhikkhunisaṅghamūlakaṃ katvā paññattanti yojanā. <span class="bld">Bhikkhusaṅghassāpī</span>ti pisaddo na bhikkhunisaṅghassevāti dasseti. <span class="bld">Pana</span>saddo sambhāvanattho, tathā bhikkhunisaṅghamūlakaṃ <a name="V2.0265"></a> paññattampīti attho, labhitabbabhāvaṃ vitthārena dassento āha ‘‘yaṃ hī’’tiādi. Yaṃ apalokanakammaṃ karotīti yojanā. Appamattakavissajjakena pana dātabbānīti sambandho. <span class="bld">Tesa</span>nti sūciādīnaṃ. <span class="bld">Soyevā</span>ti appamattakavissajjakoyeva. <span class="bld">Tato</span>ti appamattakato. <span class="bld">Tatthā</span>ti senāsanakkhandhakavaṇṇanāyaṃ (cūḷava. aṭṭha. 321). Vuttappakāraṃ gilānabhesajjampīti sambandho. <span class="bld">Yopi cā</span>ti bhikkhupi ca hotīti sambandho. Tassa dātabbāti sambandho. <span class="bld">Tatruppādato</span>ti tasmiṃ mahāvāse uppādapaccayato, gahetvāti sambandho. ‘‘Pesalassā’’tiādinā dussīlādīnaṃ dātuṃ na vaṭṭatīti dasseti.</p>



<p class="bodytext"><span class="bld">Jaggāpetuṃ vaṭṭatī</span>ti ettha apucchitvā jaggāpetuṃ vaṭṭatīti āha ‘‘ayaṃ bhikkhū’’tiādi. <span class="bld">Odissā</span>ti uddisitvā.</p>



<p class="bodytext"><span class="bld">Āsanagharaṃ vā</span>ti paṭimāgharaṃ vā, kārako manussoti sambandho. Upanikkhepato gahetvāti sambandho. <span class="bld">Saṅghikenapī</span>ti pisaddo na kevalaṃ cetiyassa upanikkhepeneva, atha kho saṅghikenapīti dasseti.</p>



<p class="bodytext">Yāpanamattaṃ alabhantehi karontehīti yojanā, paribhuñjantehi hutvāti sambandho. ‘‘Vattaṃ karomā’’tiādinā ‘‘yāpanamatta’’nti padassa atthaṃ dasseti. Vihāre ropitā ye phalarukkhāti yojanā. <span class="bld">Yesa</span>nti rukkhānaṃ. <span class="bld">Tesū</span>ti rukkhesu. <span class="bld">Ye panā</span>ti rukkhā pana, apariggahitā hontīti sambandho. <span class="bld">Taṃ panā</span>ti apalokanakammaṃ pana. Salākaṃ gaṇhanti etthāti <span class="bld">salākaggaṃ,</span> ṭhānaṃ. <span class="bld">‘‘Yāgaggabhattagga’’</span>iti etthāpi <a name="M0.0643"></a> eseva nayo. <span class="bld">Uposathagge</span>ti uposathassa gahaṇaṭṭhāne, uposathageheti attho. <span class="bld">Tatthā</span>ti uposathagge. <span class="bld">Ta</span>nti apalokanakammaṃ.</p>



<p class="bodytext">Yaṃ mūlatacapattaaṅkurapupphaphalakhādanīyādīti yojanā. <span class="bld">Antosīmāyā</span>ti anto upacārasīmāya.</p>



<p class="bodytext"><span class="bld">Sukatamevā</span>ti saṅghena katameva. <span class="bld">Uposathadivase</span>ti nidassanamattaṃ yasmiṃ kasmiṃci divasepi katattā.</p>



<p class="bodytext"><span class="bld">Phalavārenā</span>ti rukkhānaṃ phalagahaṇavārena. <span class="bld">Rukkhā dharantī</span>ti rukkhā tiṭṭhanti, saṃvijjanti vā<a name="V2.0266"></a>. <span class="bld">Yehī</span>ti bhikkhūhi ropitā, hontīti sambandho. <span class="bld">Sā eva katikā</span>ti pubbe katā sā eva katikā, aññā katikā na kātabbāti adhippāyo.</p>



<p class="bodytext"><span class="bld">Aññasmiṃ vihāre</span>ti rukkhānaṃ ṭhitavihārato aññasmiṃ vihāre. <span class="bld">Tesa</span>nti rukkhānaṃ, sāmīti sambandho. <span class="bld">Yepī</span>ti rukkhāpi, ropitāti sambandho. Aññato ṭhānatoti yojanā. <span class="bld">Tesū</span>ti rukkhesu. <span class="bld">Etthā</span>ti vihāre. <span class="bld">Tehi panā</span>ti pariveṇasāmikehi bhikkhūhi pana. <span class="bld">Dasabhāga</span>nti dasamabhāgaṃ. ‘‘Eseva nayo’’ti iminā dasabhāgaṃ datvāti atthaṃ atidisati.</p>



<p class="bodytext"><span class="bld">Sambhāvanīyabhikkhuno</span>ti sīlasutādīhi sambhāvanīyassa bhikkhuno. <span class="bld">Tatthā</span>ti porāṇavihāre. <span class="bld">Mūle</span>ti pubbe, ādikāleti attho. <span class="bld">Nikkukkuccenā</span>ti ‘‘abhājitamida’’nti kukkuccavirahena. <span class="bld">Khiyyanamattameva ta</span>nti taṃ khiyyanaṃ khiyyanamattameva, na sāmaṇerānaṃ khiyyanaṃ ruhatīti attho.</p>



<p class="bodytext"><span class="bld">Panasarukkha</span>nti kaṇṭakīphalarukkhaṃ. <span class="bld">Ayaṃ sāmīcī</span>ti ayaṃ bhājetvā khādanaṃ anudhammatā. <span class="bld">Khāyita</span>nti khāditaṃ. Dvinnaṃ tiṇṇaṃ katikapaṭippassambhanaṃ nayena ñātuṃ sakkuṇeyyattā taṃ adassetvā ekasseva katikapaṭippassambhanaṃ dassento āha ‘‘ekabhikkhuke panā’’tiādi. <span class="bld">Purimakatikā</span>ti ‘‘yathāsukhaṃ paribhuñjituṃ ruccatī’’ti (pari. aṭṭha. 495-496) pure katā katikā. <span class="bld">Tesa</span>nti <a name="M0.0644"></a> sāmaṇerānaṃ, phātikammanti sambandho. <span class="bld">Bhājetvā</span>ti sāmaṇerānaṃ bhājetvā. Iminā sāmaṇerānaṃ phātikammaṃ na dātabbampi bhāgaṃ bhājetabbanti dasseti.</p>



<p class="bodytext"><span class="bld">Sāmantagāmehī</span>ti āsannagāmehi, āgantvāti sambandho. Ekaṃ ambaṃ ekaṃ labujanti yojanā. Adiyyamāne dose dassite diyyamāne ānisaṃsampi atthato ñātabbanti dassento āha ‘‘adiyyamāne hī’’tiādi.</p>



<p class="bodytext">Gaṇhantānaṃ manussānanti sambandho. <span class="bld">Tato</span>ti katikavattaṭṭhapanato. <span class="bld">Na vattabbā</span>ti phaladānakuladūsakattā na vattabbā. Kinti ācikkhitabbanti āha ‘‘nāḷikerādīnī’’tiādi. <span class="bld">Anuvicaritvā</span>ti padānamanukkamena vicaritvā. <span class="bld">Upaḍḍhabhāgo</span>ti bhikkhūnaṃ laddhabhāgato upaḍḍho bhāgo. <span class="bld">Apaloketvā</span>ti saṅghaṃ āpucchitvā.</p>



<p class="bodytext"><span class="bld">Maggagamiyasatthavāho</span>ti maggaṃ gamiko satthavāho. <span class="bld">So</span>ti balakkārena gahetvā khādanto. <span class="bld">Chāyādīna</span>ntiādisaddena <a name="V2.0267"></a> ārāmavanāni saṅgahetabbāni. <span class="bld">Sace atthī</span>ti sace attho atthi. <span class="bld">Phalabharitā</span>ti phalena paripuṇṇā. ‘‘Phalabhāritā’’tipi pāṭho. Phalasaṅkhātena bhārena samannāgatāti attho. <span class="bld">Apaccāsīsantenā</span>ti tesaṃ santikā dānapaṭidānaṃ apaccāsīsantena. <span class="bld">Pubbe vuttamevā</span>ti pubbe saṅghikaṭṭhāne ‘‘kuddho hi so’’tiādinā vuttameva. <span class="bld">Etthā</span>ti puggalikaṭṭhāne.</p>



<p class="bodytext"><span class="bld">Ta</span>nti phalārāmaṃ. <span class="bld">So</span>ti paṭibalo bhikkhu. <span class="bld">Bhāriyaṃ kamma</span>nti jagganakammaṃ bhāriyaṃ. <span class="bld">Ettakenā</span>ti tatiyabhāgaupaḍḍhabhāgamattena. Sabbaṃ phalārāmanti sambandho. <span class="bld">Mūlabhāga</span>nti paṭhamabhāgaṃ. ‘‘Dasabhāgamatta’’nti iminā tadatthaṃ dasseti. <span class="bld">Datvā</span>ti saṅghassa datvā. <span class="bld">So</span>ti bhikkhu. <span class="bld">Akatāvāsa</span>nti pubbe akataṃ navaṃ senāsanaṃ. <span class="bld">Ārāma</span>nti saṅghassa ārāmaṃ. <span class="bld">Tehipī</span>ti nissitakehipi. Pisaddo ācariyaṃ apekkhati. <span class="bld">Tesa</span>nti nissitakānaṃ. <span class="bld">Jaggitakāle</span>ti jaggitānaṃ rukkhānaṃ pupphaphalabharitakāle. <span class="bld">Jagganakāle</span>ti jagganamattakāle, jagganamattameva, na jagganakāraṇā <a name="M0.0645"></a> kiñci pupphaṃ vā phalaṃ vā hoti, tasmiṃ kāleti attho. ‘‘Bahu’’ntiādinā vāretabbākāraṃ dasseti.</p>



<p class="bodytext">Phātikammena jagganto na atthīti yojanā. <span class="bld">Anāpucchitvāvā</span>ti saṅghaṃ anapaloketvāva. <span class="bld">Itī</span>ti evaṃ.</p>



<p class="bodytext">Ñattikammaṭṭhānabhede pana evaṃ vinicchayo veditabboti yojanā. Osāreti saṅghamajjhaṃ paveseti imāya ñattiyāti <span class="bld">osāraṇā</span>.</p>



<p class="bodytext">Nissāriyati saṅghato bahi kariyati imāyāti <span class="bld">nissāraṇā. Ñatti uposatho nāmā</span>ti idaṃ kāraṇūpacāravasena vuttaṃ. Tenāha ‘‘uposathakammavasena ṭhapitā’’ti. Eseva nayo <span class="bld">ñattipavāraṇā nāmā</span>ti etthāpi.</p>



<p class="bodytext"><span class="bld">Anusāseyyā</span>tiādinā paṭhamapurisaeyyavibhattivasena ṭhapitā ñatti attanā paraṃ sammanituṃ ṭhapitā ñatti nāma. <span class="bld">Anusāseyya</span>ntiādinā uttamapurisaeyyaṃvibhattivasena ṭhapitā ñatti attanāva attānaṃ sammanituṃ ṭhapitā ñatti nāma. Attanāva attā vā paro vā sammaniyati imāya ñattiyāti <span class="bld">sammuti</span>. Nissaṭṭhapattacīvarādīni dīyanti anenāti <span class="bld">dānaṃ,</span> ñatti. Vaccaṃ anapekkhitvā vācakassa niyatanapuṃsakaliṅgattā napuṃsakaliṅgavasena vuttaṃ.</p>



<p class="bodytext">Āpatti <a name="V2.0268"></a> paṭiggaṇhiyati anenāti <span class="bld">paṭiggaho</span>.</p>



<p class="bodytext">Paṭimukhaṃ upari kaḍḍhiyati imāyāti <span class="bld">paccukkaḍḍhanā</span>.</p>



<p class="bodytext">Kammamevāti lakkhiyati anenāti <span class="bld">kammalakkhaṇaṃ</span>.</p>



<p class="bodytext"><span class="bld">‘‘Tathā’’</span>ti padena ‘‘kammalakkhaṇaṃ nāmā’’ti padaṃ atidisati. <span class="bld">Tato</span>ti sabbasaṅgāhikañattito. Parā dve ñattiyo kammalakkhaṇaṃ nāmāti yojanā. <span class="bld">Itī</span>tiādi nigamanaṃ.</p>



<p class="bodytext">Ñattidutiyakammaṭṭhānabhede osāraṇādīnaṃ visesaṃ dassento āha ‘‘vaḍḍhassa licchavino’’tiādi. Sīmāsammuti cātiādinā yojanā kātabbā.</p>



<p class="bodytext">Yā <a name="M0.0646"></a> pana dve ñattidutiyakammavācā vuttāti yojanā. <span class="bld">Itī</span>tiādi nigamanaṃ.</p>



<p class="bodytext">Ñatticatutthakammaṭṭhānabhede yojanānayo pākaṭoyeva.</p>



<p class="bodytext"><a name="para497"></a><span class="paranum">497</span>. <span class="bld">Catuvaggakaraṇe kamme</span>tiādikāya desanāya sambandhaṃ dassento āha ‘‘iti kammāni cā’’tiādi. Tattha <span class="bld">itī</span>ti evaṃ dassetvāti sambandho. <span class="bld">Tassattho</span>ti tassa ‘‘catuvaggakaraṇe kamme’’tiādivacanassa attho veditabboti sambandho.</p>



<p class="centered">Iti kammavaggavaṇṇanāya yojanā samattā.</p>



<p class="subhead">Atthavasavaggādivaṇṇanā</p>



<p class="bodytext"><a name="para498"></a><span class="paranum">498</span>. Evaṃ kammavaggavaṇṇanaṃ dassetvā tassānantare vuttāya ‘‘dve atthavase paṭiccā’’tiādikāya desanāya anusandhiṃ dassento āha ‘‘idānī’’tiādi, idāni āraddhanti sambandho. Yāni tāni sikkhāpadānīti yojanā. <span class="bld">Diṭṭhadhammikaverāna</span>nti diṭṭhadhamme pavattattā ca viramitabbattā ca diṭṭhadhammikānaṃ verānaṃ. <span class="bld">Saṃvarāyā</span>ti ettha saṃpubbo varadhātu pidahanattho, āyasaddo ca tadatthoti āha ‘‘pidahanatthāyā’’ti. <span class="bld">Vipākadukkhasaṅkhātāna</span>nti pāṇātipātādīnaṃ <a name="V2.0269"></a> vipākabhūtānaṃ dukkhasaṅkhātānaṃ. <span class="bld">Samparāyikāna</span>nti samparāye pavattānaṃ. <span class="bld">Idhā</span>ti imasmiṃ sikkhāpadapaññattānisaṃsaṭṭhāne. ‘‘Vajjanīyabhāvato’’ti iminā vajjetabbānīti <span class="bld">vajjānī</span>ti vacanatthaṃ dasseti. Bhāyanti etehīti <span class="bld">bhayāni. Akkhamaṭṭhenā</span>ti asahaṇīyaṭṭhena. ‘‘Akusalānīti vuccantī’’ti iminā vipākadukkhāni phalūpacārena akusalāni nāmāti dasseti. Gaṇabandhabhedanatthāya sikkhāpadaṃ paññattanti evameva pāṭho. Potthakesu pana ‘‘gaṇabhojanasikkhāpadaṃ paññatta’’nti pāṭho likhito. <span class="bld">Sabbatthā</span>ti sabbasmiṃ atthavasavagge. <span class="bld">Ya</span>nti vacanaṃ. <span class="bld">Etthā</span>ti imasmiṃ vagge.</p>



<p class="centered">Iti atthavasavaggavaṇṇanāya yojanā samattā.</p>



<p class="bodytext"><a name="para499"></a><span class="paranum">499</span>. Vattesu vattamāno puggalo osārīyati anenāti <span class="bld">osāraṇīyaṃ,</span> kammaṃ. Tena vuttaṃ ‘‘yena kammena osārīyati, taṃ kammaṃ <a name="M0.0647"></a> paññatta’’nti. ‘‘Yena kammenā’’tiādinā bhaṇḍanakārakādayo nissārīyanti anena kammenāti <span class="bld">nissāraṇīya</span>nti vacanatthaṃ dasseti.</p>



<p class="bodytext"><a name="para500"></a><span class="paranum">500</span>. Sattāpattikkhandhā paññattaṃ nāmāti sambandho. <span class="bld">Antarā</span>ti kakusandhādīnaṃ tiṇṇaṃ buddhānañca amhākaṃ bhagavato ca antare. ‘‘Sikkhāpade’’ti iminā ‘‘apaññatte’’ti padassa atthaṃ dasseti. Makkaṭīvatthuādivinītakathā anupaññattaṃ nāmāti sambandho. ‘‘Sikkhāpade’’ti iminā ‘‘paññatte’’ti padassa atthaṃ dasseti. <span class="bld">Sabbatthā</span>ti sabbasmiṃ ānisaṃsavagge.</p>



<p class="centered">Iti ānisaṃsavaggavaṇṇanāya yojanā samattā.</p>



<p class="bodytext"><a name="para501"></a><span class="paranum">501</span>. Sabbasikkhāpadānaṃ saṅgahanti sambandho. <span class="bld">Tatthā</span>ti ‘‘nava saṅgahā’’tiādipāṭhe evamattho veditabboti yojanā. ‘‘Vatthunā saṅgaho’’ti iminā ‘‘vatthusmiṃ, vatthūnaṃ saṅgaho’’ti atthaṃ nivāreti. <span class="bld">Etthā</span>ti ‘‘vatthusaṅgaho’’tiādipāṭhe. <span class="bld">Hī</span>ti vitthāro. Yasmā natthīti sambandho. <span class="bld">Sabbānī</span>ti sikkhāpadāni. ‘‘Saṅgahitānī’’ti iminā saṅgahitabboti <span class="bld">saṅgaho</span>ti nibbacanaṃ dasseti. <span class="bld">Evaṃ tāvā</span>tiādi nigamanaṃ.</p>



<p class="bodytext">Yasmā pana saṅgahitāti sambandho.</p>



<p class="bodytext"><span class="bld">Evametthā</span>tiādinā <a name="V2.0270"></a> khandhasamuṭṭhānaadhikaraṇasamathe sampiṇḍetvā nigamanaṃ dasseti. <span class="bld">Etthā</span>ti saṅgahavagge.</p>



<p class="centered">Iti samantapāsādikāya vinayasaṃvaṇṇanāya</p>



<p class="bodytext">Navasaṅgahitavaṇṇanāya yojanā samattā.</p>



<p class="bodytext"><span class="bld">Niṭṭhitā</span>ti niṭṭhaṃ nipphattiṃ itā gatāti niṭṭhitā, atha vā niṭṭhe nipphattiyaṃ itā ṭhitāti niṭṭhitā. <span class="bld">Ca</span>saddo avadhāraṇattho, niṭṭhitā evāti hi attho. <span class="bld">Anuttānatthapadavaṇṇanā</span>ti anuttānānaṃ atthavantapadānaṃ, atthānañca padānañca vaṇṇanā.</p>



<p class="centered">Iti parivāravaṇṇanāya yojanā samattā.</p>



<p class="centered">Niṭṭhitā ca pācityādivaṇṇanāya yojanāti.</p>



<p class="gatha1">Jādilañchitanāmenanekānaṃ <a name="M0.0648"></a> vācito mayā;</p>



<p class="gathalast">Parivāravinayassa, samatto yojanānayo.</p>



<p class="subhead">Nigamanakathāvaṇṇanā</p>



<p class="bodytext">Evaṃ vinayasaṃvaṇṇanaṃ katvā idāni taṃ nigamento āha ‘‘ettāvatā’’tiādi. Tattha <span class="bld">ettāvatā</span>ti ettakena ‘‘yo kappakoṭīhipi appameyya’’ntiādivacanato (pārā. aṭṭha. 1.ganthārambhakathā) paṭṭhāya ‘‘navasaṅgahitavaggavaṇṇanā niṭṭhitā’’ti vacanapariyosānānaṃ akkharapadabyañjanānaṃ samudāyabhūtena vacanakkamena, samattāti sambandho.</p>



<p class="bodytext"><span class="bld">Ubhatovibhaṅgakhandhakaparivāravibhattidesana</span>nti ubhatovibhaṅgena ca khandhakena ca parivārena ca vibhajitabbadesanaṃ vinayapiṭakanti sambandho. <span class="bld">Nātho</span>ti bhikkhubhikkhunīnaṃ hitapaṭipattiṃ yācanaṭṭhena ca kilesānaṃ upatāpanaṭṭhena ca veneyyānaṃ hitasukhaṃ āsīsanaṭṭhena ca cittissariyaṭṭhena ca nātho. <span class="bld">Veneyya</span>nti vinetabbaṭṭhena veneyyaṃ. <span class="bld">Jino</span>ti pañcamārānaṃ jitaṭṭhena jino. Ayaṃ panettha yojanā – nātho veneyyaṃ vinento jino ubhatovibhaṅgakhandhakaparivāravibhattidesanaṃ yaṃ vinayapiṭakaṃ āhāti.</p>



<p class="bodytext"><span class="bld">Samadhikasattavīsatisahassamattenā</span>ti saha adhikena sattasahassappamāṇena ca vīsatisahassappamāṇena <a name="V2.0271"></a> ca ganthenāti sambandho. <span class="bld">Tassā</span>ti vinayapiṭakassa. <span class="bld">Samantapāsādikā</span>ti samantato pasādaṃ vahikā, janikā vā. Tatrāyaṃ yojanā – tassa samadhikasattavīsatisahassamattena ganthena samantapāsādikā nāma saṃvaṇṇanā samattāti.</p>



<p class="bodytext"><span class="bld">Tatrida</span>nti tatra idaṃ. ‘‘Tatrā’’ti padaṃ purimavacanāpekkhaṃ. Tatra ‘‘samantapāsādikā nāmā’’ti vacaneti hi attho. <span class="bld">Samantapāsādikattasmi</span>nti paccattatthe cetaṃ bhummavacanaṃ hoti ‘‘idampi sīlasmi’’ntiādīsu (dī. ni. 1.194 ādayo) viya, samantapāsādikattanti attho. Ayaṃ panettha yojanātatra ‘‘samantapāsādikā nāmā’’ti vacane samantapāsādikāya idaṃ samantapāsādikattaṃ <a name="M0.0649"></a> hotīti ayaṃ samantapāsādikabhāvoti attho.</p>



<p class="bodytext"><span class="bld">Ācariyaparaṃparato</span>tiādīsu gāthāsu vuttaṃ navavidhaṃ visesanapadaṃ ‘‘na dissatī’’ti padena sambandhitabbaṃ. <span class="bld">Sampassata</span>nti sammā passantānaṃ viññūnanti sambandho. <span class="bld">Yato</span>ti yasmā, na dissatīti sambandho. <span class="bld">Etthā</span>ti saṃvaṇṇanāyaṃ. <span class="bld">Samantapāsādikātvevā</span>ti samantapāsādikā iti eva nāma. <span class="bld">Vinayassā</span>ti vinayapiṭakassa. <span class="bld">Vineyyadamanakusalenā</span>ti vineyyānaṃ damane chekena. <span class="bld">Lokanāthenā</span>ti lokānaṃ nāthena. <span class="bld">Lokamanukampamānenā</span>ti lokaṃ anukampamānena. Ayañhettha yojanā – ācariyaparaṃparato…pe… vibhaṅganayabhedadassanato sampassataṃ viññūnaṃ ettha kiñci apāsādikaṃ yato na dissati, tasmā vineyyadamanakusalena lokanāthena lokamanukampamānena bhagavatā vuttassa vinayassa ayaṃ samantapāsādikātveva saṃvaṇṇanā pavattāti.</p>



<p class="bodytext">Tissopi imā sīhaḷaṭṭhakathāyo sutvāti sambandho. Kassa santike sutanti āha ‘‘buddhamitto…pe… santike’’ti. ‘‘Buddhamitto’’ti nāmena vissutassa yasassino vinayaññussa dhīrassa therassa santike sutvāti yojanā. ‘‘Sutvā’’ti padaṃ ‘‘āraddhā’’ti pade pubbakālakiriyāvisesanaṃ.</p>



<p class="bodytext">Mahāmeghavanuyyāne bhūmibhāge patiṭṭhito satthu mahābodhivibhūsito yo mahāvihāro atthīti yojanā.</p>



<p class="bodytext"><span class="bld">Tassa</span> mahāvihārassa dakkhiṇe disābhāge <span class="bld">padhānagharaṃ</span> padhānagharanāmakaṃ uttamaṃ sucicārittasīlena bhikkhusaṅghena sevitaṃ yaṃ pariveṇaṃ atthi, tattha kārayīti yojanā.</p>



<p class="bodytext">Konāmo <a name="V2.0272"></a> kārayīti āha ‘‘uḷārakulasambhūto…pe… vissuto’’ti. Tattha uḷārakulasambhūto saṅghupaṭṭhāyako sadā anākulāya saddhāya ratanattaye pasanno ‘‘mahānigamasāmī’’ti vissuto upāsako kārayīti sambandho.</p>



<p class="bodytext">Kaṃ <a name="M0.0650"></a> kārayīti āha ‘‘cāru…pe… sampannasalilāsaya’’nti. Tattha <span class="bld">cārupākārasaṃcitaṃ</span> sobhena pākārena suṭṭhu citaṃ cinitaṃ manoramaṃ <span class="bld">sītacchāyatarūpetaṃ</span> sītacchāyena rukkhena upetaṃ <span class="bld">sampannasalilāsayaṃ</span> madhurajalādhāraṃ yaṃ pāsādaṃ kārayīti yojanā. Mahānigamasāmino tatra pāsāde vasatāmayāti sambandho.</p>



<p class="bodytext">Kaṃ uddisitvā kīdisā kā āraddhāti āha ‘‘sucisīlasamācāraṃ…pe… vinayavaṇṇanā’’ti. Tattha sucisīlasamācāraṃ <span class="bld">buddhasiri</span>vhayaṃ theraṃ uddisitvā <span class="bld">iddhā</span> atthavinicchayādīhi paripuṇṇā yā vinayavaṇṇanā āraddhāti yojanā.</p>



<p class="bodytext">Kiṃnāmassa rañño katame saṃvacchare āraddhā, kismiṃ kāle pariniṭṭhitāti āha ‘‘pālayantassa…pe… pariniṭṭhitā’’ti. Tattha sakalaṃ laṅkādīpaṃ nirabbudaṃ katvāti sambandho. Pālayantassa sirinivāsassa <span class="bld">siripāla</span>yasassino rañño jayasaṃvacchareti sambandho. Samavīsatime kheme jayasaṃvacchare ayaṃ vinayasaṃvaṇṇanā āraddhā, <span class="bld">ekavīsamhi</span> rañño ekavīsatime saṃvacchare sampatte sati pariniṭṭhitāti yojanā.</p>



<p class="bodytext">Yathā attano saṃvaṇṇanā nirupaddavā sīghaṃ niṭṭhaṃ upagatā, evaṃ lokassa dhammūpasaṃhitā sīghaṃ gacchantūti āsīsaṃ dassento āha ‘‘upaddavākule’’tiādi. Tattha <span class="bld">upaddavākule</span> upaddavehi ākule <span class="bld">loke</span> sattaloke <span class="bld">nirupaddavato</span> upaddavavirahato yathā ayaṃ vinayasaṃvaṇṇanā ekasaṃvacchareneva niṭṭhaṃ upāgatā, evaṃ sabbassa lokassa āraddhā sabbepi dhammūpasaṃhitā atthā nirupaddavā sīghaṃ niṭṭhaṃ gacchantūti yojanā.</p>



<p class="bodytext">Attanā samācitassa puññassa icchitatthe pariṇāmanaṃ dassento āha ‘‘ciraṭṭhitatthaṃ dhammassā’’tiādi. Tattha dhammassa ciraṭṭhitatthaṃ imaṃ vinayasaṃvaṇṇanaṃ karontena saddhammabahumānena mayā yañca puññaṃ samācitaṃ, sabbassa tassa puññassa ānubhāvena sabbepi pāṇino dhammarājassa bhagavato saddhammarasasevino bhavantu.</p>



<p class="bodytext">Saddhammo <a name="M0.0651"></a><a name="V2.0273"></a> ciraṃ tiṭṭhatu, devo kāle <span class="bld">vassaṃ</span> vassanto ciraṃ <span class="bld">pajaṃ</span> sattasamūhaṃ tappetu. Rājā dhammena medaniṃ rakkhatūti yojanā. <span class="bld">Iti</span>saddo parisamāpanattho. Iti pariniṭṭhaṃ suṭṭhu āpanaṃ daṭṭhabbantīti attho.</p>



<p class="bodytext">Saddhā ca buddhi ca vīriyañca <span class="bld">saddhābuddhivīriyāni,</span> visuddhāni ca tāni saddhābuddhivīriyāni ceti <span class="bld">visuddhasaddhābuddhivīriyāni,</span> paramāni ca tāni visuddhasaddhābuddhivīriyāni ceti <span class="bld">paramavisuddhasaddhābuddhivīriyāni,</span> tehi parimaṇḍito <span class="bld">paramavisuddhasaddhābuddhivīriyapaṭimaṇḍito,</span> tena, therenāti sambandho. Sīlañca ācāro ca ajjavañca maddavañca <span class="bld">sīlācārajjavamaddavāni,</span> tāni ādīni yesaṃ teti <span class="bld">sīlācārajjavamaddavādayo,</span> ādisaddena khantisoraccādayo saṅgaṇhāti, teyeva guṇāti <span class="bld">sīlācārajjavamaddavādiguṇā,</span> tesaṃ samudayoti <span class="bld">sīlācārajjavamaddavādiguṇasamudayo,</span> tena <span class="bld">samudito</span> suṭṭhu pākaṭoti <span class="bld">sīlācārajjavamaddavādiguṇasamudayasamudito,</span> tena therenāti sambandho.</p>



<p class="bodytext">Sakasamayo ca samayantaro ca <span class="bld">sakasamayasamayantarā,</span> teyeva pana gahanasadisattā gahananti <span class="bld">sakasamayasamayantaragahanaṃ,</span> tassa ajjhogāhaṇaṃ <span class="bld">sakasamayasamayantaragahanajjhogāhaṇaṃ,</span> tasmiṃ samattho <span class="bld">sakasamayasamayantaragahanajjhogāhaṇasamattho</span>. Tena therenāti sambandho. Visesena añjati pākaṭaṃ karotīti <span class="bld">viyatto,</span> puggalo, viyattassa idaṃ <span class="bld">veyyattiyaṃ,</span> sati. Paññā ca veyyattiyañca <span class="bld">paññāveyyattiyaṃ,</span> tena samannāgatenāti sambandho. Samannāgatena therenāti yojanā.</p>



<p class="bodytext">Tīṇi piṭakānīti <span class="bld">tipiṭakaṃ,</span> tameva pariyāpuṇitabbattā <span class="bld">pariyattī</span>ti <span class="bld">tipiṭakapariyatti,</span> tassa pabhedo ettha satthusāsaneti <span class="bld">tipiṭakapariyattipabhedaṃ,</span> tasmiṃ. Saha aṭṭhakathāyāti <span class="bld">sāṭṭhakathaṃ,</span> satthu sāsanaṃ, tasmiṃ satthusāsaneti sambandho. Satthuno pariyattipaṭipattipaṭivedhavasena tividhaṃ sāsanaṃ <span class="bld">satthusāsanaṃ,</span> byāsopi yujjateva, tasmiṃ satthusāsane ‘‘appaṭihata’’iti padena sambandhitabbaṃ. Appaṭihataṃ ñāṇaṃ <span class="bld">appaṭihatañāṇaṃ,</span> idaṃ tasmiṃ vinayasaṃvaṇṇanākāle therassa paṭivedhañāṇābhāvato <a name="M0.0652"></a> sutamayacintāmayañāṇaṃ sandhāya vuttanti daṭṭhabbaṃ. Appaṭihatañāṇassa pabhāvo etassāti <span class="bld">appaṭihatañāṇapabhāvo,</span> tena therenāti sambandho. Mahantaṃ veyyākaraṇametassāti <span class="bld">mahāveyyākaraṇo,</span> iminā sikkhāniruttiādīhi chaḷaṅge mahantaveyyākaraṇe therassa appaṭihatañāṇapabhāvataṃ dasseti, tena mahāveyyākaraṇena therenāti sambandho.</p>



<p class="bodytext">Karaṇaṃ vuccati ṭhānaṃ kariyati uccāriyati ettha, etenāti vā vacanatthena, karaṇassa sampatti <a name="V2.0274"></a> <span class="bld">karaṇasampatti,</span> tāya janitaṃ <span class="bld">karaṇasampattijanitaṃ</span>. Sukhena theramukhato viniggataṃ <span class="bld">sukhaviniggataṃ,</span> karaṇasampattijanitena hetubhūtena sukhaviniggataṃ <span class="bld">karaṇasampattijanitasukhaviniggataṃ</span>. Madhuravacanañca udāravacanañca <span class="bld">madhurodāravacanaṃ,</span> pubbapade uttarapadalopo, iminā keṭubhapakaraṇe (subodhālaṃkāre 127-142 gāthāsu) vuttesu dasasu saddaguṇesu madhuratāguṇena ca udāratāguṇena ca samannāgatabhāvaṃ dasseti. Karaṇasampattijanitasukhaviniggatañca taṃ madhurodāravacanañceti <span class="bld">karaṇasampattijanitasukhaviniggatamadhurodāravacanaṃ</span>. Atha vā karaṇasampattijanitañca taṃ sukhaviniggatamadhurodāravacanañceti karaṇasampattijanitasukhaviniggatamadhurodāravacanaṃ. <span class="bld">Elaṃ</span> vuccati duruttadoso, natthi elametassāti <span class="bld">nelā,</span> soyeva vaṇṇo <span class="bld">nelavaṇṇo,</span> tena yuttaṃ <span class="bld">nelavaṇṇayuttaṃ,</span> karaṇasampattijanitasukhaviniggatamadhurodāravacanaṃ nelavaṇṇayuttametassāti <span class="bld">karaṇasampattijanitasukhaviniggatamadhurodāravacananelavaṇṇayutto,</span> thero. Visesanaparapadasamāso, nelavaṇṇayuttakaraṇasampatti janitasukhaviniggatamadhurodāravacanoti hi attho, tena therenāti sambandho. Yuttañca parisāya sotena anurūpattā, muttañca parisāya visāradattāti <span class="bld">yuttamuttaṃ,</span> vacanaṃ, taṃ vadati sīlenāti <span class="bld">yuttamuttavādī,</span> tena therenāti sambandho.</p>



<p class="bodytext">Kammasassataucchedaissaranimmānādivasena <a name="M0.0653"></a> nānā vādā etesanti <span class="bld">vādino,</span> nānāvādā janā, vādīnaṃ, vādīsu vā varo kammakiriyavādattāti <span class="bld">vādivaro,</span> tena therenāti sambandho. Pāḷiyā atthaṃ vaṇṇetuṃ samatthattā mahanto kavi <span class="bld">mahākavi,</span> tena therenāti sambandho.</p>



<p class="bodytext">Atthadhammaniruttipaṭibhānavasena pabhinnāya paṭisambhidāya parivāritoti <span class="bld">pabhinnapaṭisambhidāparivāro,</span> tasmiṃ uttarimanussadhammeti sambandho. Cha abhiññā ca paṭisambhidā ca <span class="bld">chaḷabhiññāpaṭisambhidā,</span> tā ādayo yesaṃ teti <span class="bld">chaḷabhiññāpaṭisambhidādayo,</span> ādisaddena tevijjādayo saṅgaṇhāti. Chaḷabhiññāpaṭisambhidādayo pabhedā etassāti <span class="bld">chaḷabhiññāpaṭisambhidādippabhedo,</span> soyeva guṇo chaḷabhiññāpaṭisambhidādippabhedaguṇo, tena paṭimaṇḍito <span class="bld">chaḷabhiññāpaṭisambhidādippabhedaguṇapaṭimaṇḍito,</span> tasmiṃ uttarimanussadhammeti sambandho. Uttarimanussānaṃ jhānalābhiādīnaṃ dhammo <span class="bld">uttarimanussadhammo,</span> atha vā manussānaṃ kusalakammapathasaṅkhātadhammato uttarīti <span class="bld">uttarimanussadhammo,</span> jhānādidhammo, tasmiṃ, ‘‘suppatiṭṭhita’’ iti padena sambandhitabbaṃ. Suppatiṭṭhitā buddhi etesanti <span class="bld">suppatiṭṭhitabuddhino,</span> tesaṃ therānanti sambandho. Therānaṃ vaṃse pakārena dippanti, padīpo viyāti vā <span class="bld">theravaṃsappadīpā,</span> tesaṃ. Thiro sīlasamādhipaññāsaṅkhāto guṇo etesamatthīti <span class="bld">therā,</span> tesaṃ, vaṃsālaṅkārabhūtenāti sambandho. Mahāvihāre vasanasīlā vasanadhammā, vasane sādhukārīti vā <span class="bld">mahāvihāravāsino,</span> tesaṃ, therānanti sambandho<a name="V2.0275"></a>. Vaṃse alaṅkāro, vaṃsassa vāti <span class="bld">vaṃsālaṅkāro,</span> so hutvā bhūto, vaṃsālaṅkārabhāvaṃ vā pattoti <span class="bld">vaṃsālaṅkārabhūto,</span> tena therenāti sambandho.</p>



<p class="bodytext">Vipulā ca sā visuddhā ceti <span class="bld">vipulavisuddhā,</span> visesanobhayapado, vipulavisuddhā buddhi etassāti <span class="bld">vipulavisuddhabuddhi,</span> tena therenāti sambandho. Nāmameva <span class="bld">nāmadheyyaṃ,</span> gahitaṃ nāmadheyyametassāti <span class="bld">gahitanāmadheyyo</span><a name="M0.0654"></a>, tena therena katā samantapāsādikā nāma ayaṃ vinayasaṃvaṇṇanā tiṭṭhatūti sambandho.</p>



<p class="bodytext">Suddhacittassa tādino lokajeṭṭhassa mahesino ‘‘buddho’’ti nāmampi yāva lokamhi pavattati, tāva lokanittharaṇesīnaṃ kulaputtānaṃ sīlavisuddhāya nayaṃ dassentī lokasmiṃ tiṭṭhatūti yojanā.</p>



<p class="centered">Iti nigamanassa atthayojanā samattā.</p>



<p class="subhead">Nigamanakathā</p>



<p class="bodytext">Ettāvatā ca –</p>



<p class="gatha1">Ratanapuṇṇanāmassa, purassa rājadhāniyā;</p>



<p class="gathalast">Dakkhiṇe munirūpassa, īsaṃpācīnanissite.</p>



<p class="gatha1">Yo vihāro sapāsādo, kārito rājadeviyā;</p>



<p class="gathalast">Yā vasatā mayā tatra, katā pācityādiyojanā.</p>



<p class="gatha1">Māpitaratnapuṇṇassa, sattaraseva rājino;</p>



<p class="gathalast">Jayavasseṭṭhārasamhi, sampatteyaṃ suniṭṭhitā.</p>



<p class="bodytext">‘‘Ratanapuṇṇā’’tivhayassa rājadhānīnagarassa dakkhiṇasmiṃ disābhāge pañcayojanappamāṇe ṭhāne dvīhi mahātaḷākehi susobhitassa midhilanāmanagarassa puratthimasmiṃ disābhāge diyaḍḍhagāvutappamāṇe ṭhāne anekatālapantīhi susobhito catunnaṃ kulānaṃ ramaṇīyabhūto <span class="bld">‘‘kaphrū’’</span> iti <a name="V2.0276"></a> voharito yo so mahāgāmo patiṭṭhito, tattha paṭisandhiyā jātena sīlādiguṇehi pasaṃsitena <span class="bld">‘‘jāgaro’’</span>ti garūhi gahitanāmadheyyena tikkhattuṃ rājūhi rājamuddinā lañchitena me katāyaṃ pācityādivaṇṇanāya yojanā sampatte jinacakke terasādhikacatuvassasatādhikaṃ dvisahassaṃ, sakkarāje pana ekatiṃsādhikadvivassasatādhikaṃ sahassaṃ gimhāne jeṭṭhamāse juṇhapakkhassa pañcame sukkavāre niṭṭhaṃ pattā anāyāsenāti.</p>



<p class="gatha1">Yojanāya <a name="M0.0655"></a> imissāhaṃ, racanassānubhāvato;</p>



<p class="gathalast">Bhaveyyānekajātīsu, piṭakattayadhārako.</p>



<p class="gatha1">Kusalo cubhayatthesu, parisāsu visārado;</p>



<p class="gathalast">Samijjhantu susaṅkappā, mayhañca sabbapāṇinaṃ.</p>



<p class="gatha1">Vappādimanatikkamma, sammā devo pavassatu;</p>



<p class="gathalast">Attajamiva rakkhantu, rājāno cāpi medininti.</p>



<p class="centered">Iti bhadantajāgarattherena katā</p>



<p class="centered">Pācityādivaṇṇanāya yojanā samattā.</p>





</body>
</html>